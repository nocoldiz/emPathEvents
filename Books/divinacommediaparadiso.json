{"text": "
\r\n\r\nLA DIVINA COMMEDIA\r\n\r\ndi Dante Alighieri\r\n\r\nCANTICA III: PARADISO\r\n\r\n\r\nContents\r\n\r\n PARADISO\r\n Canto I. \r\n Canto II. \r\n Canto III. \r\n Canto IV. \r\n Canto V. \r\n Canto VI. \r\n Canto VII. \r\n Canto VIII. \r\n Canto IX. \r\n Canto X. \r\n Canto XI. \r\n Canto XII. \r\n Canto XIII. \r\n Canto XIV. \r\n Canto XV. \r\n Canto XVI. \r\n Canto XVII. \r\n Canto XVIII. \r\n Canto XIX. \r\n Canto XX. \r\n Canto XXI. \r\n Canto XXII. \r\n Canto XXIII. \r\n Canto XXIV. \r\n Canto XXV. \r\n Canto XXVI. \r\n Canto XXVII. \r\n Canto XXVIII. \r\n Canto XXIX. \r\n Canto XXX. \r\n Canto XXXI. \r\n Canto XXXII. \r\n Canto XXXIII.\r\n\r\n\r\n\r\n\r\nPARADISO\r\n\r\n\r\n\r\n\r\nParadiso\r\nCanto I\r\n\r\n\r\nLa gloria di colui che tutto move\r\nper l\u2019universo penetra, e risplende\r\nin una parte pi\u00F9 e meno altrove.\r\n\r\nNel ciel che pi\u00F9 de la sua luce prende\r\nfu\u2019 io, e vidi cose che ridire\r\nn\u00E9 sa n\u00E9 pu\u00F2 chi di l\u00E0 s\u00F9 discende;\r\n\r\nperch\u00E9 appressando s\u00E9 al suo disire,\r\nnostro intelletto si profonda tanto,\r\nche dietro la memoria non pu\u00F2 ire.\r\n\r\nVeramente quant\u2019 io del regno santo\r\nne la mia mente potei far tesoro,\r\nsar\u00E0 ora materia del mio canto.\r\n\r\nO buono Appollo, a l\u2019ultimo lavoro\r\nfammi del tuo valor s\u00EC fatto vaso,\r\ncome dimandi a dar l\u2019amato alloro.\r\n\r\nInfino a qui l\u2019un giogo di Parnaso\r\nassai mi fu; ma or con amendue\r\nm\u2019\u00E8 uopo intrar ne l\u2019aringo rimaso.\r\n\r\nEntra nel petto mio, e spira tue\r\ns\u00EC come quando Mars\u00EFa traesti\r\nde la vagina de le membra sue.\r\n\r\nO divina virt\u00F9, se mi ti presti\r\ntanto che l\u2019ombra del beato regno\r\nsegnata nel mio capo io manifesti,\r\n\r\nvedra\u2019mi al pi\u00E8 del tuo diletto legno\r\nvenire, e coronarmi de le foglie\r\nche la materia e tu mi farai degno.\r\n\r\nS\u00EC rade volte, padre, se ne coglie\r\nper tr\u00EFunfare o cesare o poeta,\r\ncolpa e vergogna de l\u2019umane voglie,\r\n\r\nche parturir letizia in su la lieta\r\ndelfica de\u00EFt\u00E0 dovria la fronda\r\npeneia, quando alcun di s\u00E9 asseta.\r\n\r\nPoca favilla gran fiamma seconda:\r\nforse di retro a me con miglior voci\r\nsi pregher\u00E0 perch\u00E9 Cirra risponda.\r\n\r\nSurge ai mortali per diverse foci\r\nla lucerna del mondo; ma da quella\r\nche quattro cerchi giugne con tre croci,\r\n\r\ncon miglior corso e con migliore stella\r\nesce congiunta, e la mondana cera\r\npi\u00F9 a suo modo tempera e suggella.\r\n\r\nFatto avea di l\u00E0 mane e di qua sera\r\ntal foce, e quasi tutto era l\u00E0 bianco\r\nquello emisperio, e l\u2019altra parte nera,\r\n\r\nquando Beatrice in sul sinistro fianco\r\nvidi rivolta e riguardar nel sole:\r\naguglia s\u00EC non li s\u2019affisse unquanco.\r\n\r\nE s\u00EC come secondo raggio suole\r\nuscir del primo e risalire in suso,\r\npur come pelegrin che tornar vuole,\r\n\r\ncos\u00EC de l\u2019atto suo, per li occhi infuso\r\nne l\u2019imagine mia, il mio si fece,\r\ne fissi li occhi al sole oltre nostr\u2019 uso.\r\n\r\nMolto \u00E8 licito l\u00E0, che qui non lece\r\na le nostre virt\u00F9, merc\u00E9 del loco\r\nfatto per proprio de l\u2019umana spece.\r\n\r\nIo nol soffersi molto, n\u00E9 s\u00EC poco,\r\nch\u2019io nol vedessi sfavillar dintorno,\r\ncom\u2019 ferro che bogliente esce del foco;\r\n\r\ne di s\u00F9bito parve giorno a giorno\r\nessere aggiunto, come quei che puote\r\navesse il ciel d\u2019un altro sole addorno.\r\n\r\nBeatrice tutta ne l\u2019etterne rote\r\nfissa con li occhi stava; e io in lei\r\nle luci fissi, di l\u00E0 s\u00F9 rimote.\r\n\r\nNel suo aspetto tal dentro mi fei,\r\nqual si f\u00E9 Glauco nel gustar de l\u2019erba\r\nche \u2019l f\u00E9 consorto in mar de li altri d\u00E8i.\r\n\r\nTrasumanar significar per verba\r\nnon si poria; per\u00F2 l\u2019essemplo basti\r\na cui esper\u00EFenza grazia serba.\r\n\r\nS\u2019i\u2019 era sol di me quel che creasti\r\nnovellamente, amor che \u2019l ciel governi,\r\ntu \u2019l sai, che col tuo lume mi levasti.\r\n\r\nQuando la rota che tu sempiterni\r\ndesiderato, a s\u00E9 mi fece atteso\r\ncon l\u2019armonia che temperi e discerni,\r\n\r\nparvemi tanto allor del cielo acceso\r\nde la fiamma del sol, che pioggia o fiume\r\nlago non fece alcun tanto disteso.\r\n\r\nLa novit\u00E0 del suono e \u2019l grande lume\r\ndi lor cagion m\u2019accesero un disio\r\nmai non sentito di cotanto acume.\r\n\r\nOnd\u2019 ella, che vedea me s\u00EC com\u2019 io,\r\na qu\u00EFetarmi l\u2019animo commosso,\r\npria ch\u2019io a dimandar, la bocca aprio\r\n\r\ne cominci\u00F2: \u00ABTu stesso ti fai grosso\r\ncol falso imaginar, s\u00EC che non vedi\r\nci\u00F2 che vedresti se l\u2019avessi scosso.\r\n\r\nTu non se\u2019 in terra, s\u00EC come tu credi;\r\nma folgore, fuggendo il proprio sito,\r\nnon corse come tu ch\u2019ad esso riedi\u00BB.\r\n\r\nS\u2019io fui del primo dubbio disvestito\r\nper le sorrise parolette brevi,\r\ndentro ad un nuovo pi\u00F9 fu\u2019 inretito\r\n\r\ne dissi: \u00ABGi\u00E0 contento requ\u00EFevi\r\ndi grande ammirazion; ma ora ammiro\r\ncom\u2019 io trascenda questi corpi levi\u00BB.\r\n\r\nOnd\u2019 ella, appresso d\u2019un p\u00EFo sospiro,\r\nli occhi drizz\u00F2 ver\u2019 me con quel sembiante\r\nche madre fa sovra figlio deliro,\r\n\r\ne cominci\u00F2: \u00ABLe cose tutte quante\r\nhanno ordine tra loro, e questo \u00E8 forma\r\nche l\u2019universo a Dio fa simigliante.\r\n\r\nQui veggion l\u2019alte creature l\u2019orma\r\nde l\u2019etterno valore, il qual \u00E8 fine\r\nal quale \u00E8 fatta la toccata norma.\r\n\r\nNe l\u2019ordine ch\u2019io dico sono accline\r\ntutte nature, per diverse sorti,\r\npi\u00F9 al principio loro e men vicine;\r\n\r\nonde si muovono a diversi porti\r\nper lo gran mar de l\u2019essere, e ciascuna\r\ncon istinto a lei dato che la porti.\r\n\r\nQuesti ne porta il foco inver\u2019 la luna;\r\nquesti ne\u2019 cor mortali \u00E8 permotore;\r\nquesti la terra in s\u00E9 stringe e aduna;\r\n\r\nn\u00E9 pur le creature che son fore\r\nd\u2019intelligenza quest\u2019 arco saetta,\r\nma quelle c\u2019hanno intelletto e amore.\r\n\r\nLa provedenza, che cotanto assetta,\r\ndel suo lume fa \u2019l ciel sempre qu\u00EFeto\r\nnel qual si volge quel c\u2019ha maggior fretta;\r\n\r\ne ora l\u00EC, come a sito decreto,\r\ncen porta la virt\u00F9 di quella corda\r\nche ci\u00F2 che scocca drizza in segno lieto.\r\n\r\nVero \u00E8 che, come forma non s\u2019accorda\r\nmolte f\u00EFate a l\u2019intenzion de l\u2019arte,\r\nperch\u2019 a risponder la materia \u00E8 sorda,\r\n\r\ncos\u00EC da questo corso si diparte\r\ntalor la creatura, c\u2019ha podere\r\ndi piegar, cos\u00EC pinta, in altra parte;\r\n\r\ne s\u00EC come veder si pu\u00F2 cadere\r\nfoco di nube, s\u00EC l\u2019impeto primo\r\nl\u2019atterra torto da falso piacere.\r\n\r\nNon dei pi\u00F9 ammirar, se bene stimo,\r\nlo tuo salir, se non come d\u2019un rivo\r\nse d\u2019alto monte scende giuso ad imo.\r\n\r\nMaraviglia sarebbe in te se, privo\r\nd\u2019impedimento, gi\u00F9 ti fossi assiso,\r\ncom\u2019 a terra qu\u00EFete in foco vivo\u00BB.\r\n\r\nQuinci rivolse inver\u2019 lo cielo il viso.\r\n\r\n\r\n\r\n\r\nParadiso\r\nCanto II\r\n\r\n\r\nO voi che siete in piccioletta barca,\r\ndesiderosi d\u2019ascoltar, seguiti\r\ndietro al mio legno che cantando varca,\r\n\r\ntornate a riveder li vostri liti:\r\nnon vi mettete in pelago, ch\u00E9 forse,\r\nperdendo me, rimarreste smarriti.\r\n\r\nL\u2019acqua ch\u2019io prendo gi\u00E0 mai non si corse;\r\nMinerva spira, e conducemi Appollo,\r\ne nove Muse mi dimostran l\u2019Orse.\r\n\r\nVoialtri pochi che drizzaste il collo\r\nper tempo al pan de li angeli, del quale\r\nvivesi qui ma non sen vien satollo,\r\n\r\nmetter potete ben per l\u2019alto sale\r\nvostro navigio, servando mio solco\r\ndinanzi a l\u2019acqua che ritorna equale.\r\n\r\nQue\u2019 glor\u00EFosi che passaro al Colco\r\nnon s\u2019ammiraron come voi farete,\r\nquando Ias\u00F3n vider fatto bifolco.\r\n\r\nLa concreata e perpet\u00FCa sete\r\ndel de\u00EFforme regno cen portava\r\nveloci quasi come \u2019l ciel vedete.\r\n\r\nBeatrice in suso, e io in lei guardava;\r\ne forse in tanto in quanto un quadrel posa\r\ne vola e da la noce si dischiava,\r\n\r\ngiunto mi vidi ove mirabil cosa\r\nmi torse il viso a s\u00E9; e per\u00F2 quella\r\ncui non potea mia cura essere ascosa,\r\n\r\nvolta ver\u2019 me, s\u00EC lieta come bella,\r\n\u00ABDrizza la mente in Dio grata\u00BB, mi disse,\r\n\u00ABche n\u2019ha congiunti con la prima stella\u00BB.\r\n\r\nParev\u2019 a me che nube ne coprisse\r\nlucida, spessa, solida e pulita,\r\nquasi adamante che lo sol ferisse.\r\n\r\nPer entro s\u00E9 l\u2019etterna margarita\r\nne ricevette, com\u2019 acqua recepe\r\nraggio di luce permanendo unita.\r\n\r\nS\u2019io era corpo, e qui non si concepe\r\ncom\u2019 una dimensione altra patio,\r\nch\u2019esser convien se corpo in corpo repe,\r\n\r\naccender ne dovria pi\u00F9 il disio\r\ndi veder quella essenza in che si vede\r\ncome nostra natura e Dio s\u2019unio.\r\n\r\nL\u00EC si vedr\u00E0 ci\u00F2 che tenem per fede,\r\nnon dimostrato, ma fia per s\u00E9 noto\r\na guisa del ver primo che l\u2019uom crede.\r\n\r\nIo rispuosi: \u00ABMadonna, s\u00EC devoto\r\ncom\u2019 esser posso pi\u00F9, ringrazio lui\r\nlo qual dal mortal mondo m\u2019ha remoto.\r\n\r\nMa ditemi: che son li segni bui\r\ndi questo corpo, che l\u00E0 giuso in terra\r\nfan di Cain favoleggiare altrui?\u00BB.\r\n\r\nElla sorrise alquanto, e poi \u00ABS\u2019elli erra\r\nl\u2019oppin\u00EFon\u00BB, mi disse, \u00ABd\u2019i mortali\r\ndove chiave di senso non diserra,\r\n\r\ncerto non ti dovrien punger li strali\r\nd\u2019ammirazione omai, poi dietro ai sensi\r\nvedi che la ragione ha corte l\u2019ali.\r\n\r\nMa dimmi quel che tu da te ne pensi\u00BB.\r\nE io: \u00ABCi\u00F2 che n\u2019appar qua s\u00F9 diverso\r\ncredo che fanno i corpi rari e densi\u00BB.\r\n\r\nEd ella: \u00ABCerto assai vedrai sommerso\r\nnel falso il creder tuo, se bene ascolti\r\nl\u2019argomentar ch\u2019io li far\u00F2 avverso.\r\n\r\nLa spera ottava vi dimostra molti\r\nlumi, li quali e nel quale e nel quanto\r\nnotar si posson di diversi volti.\r\n\r\nSe raro e denso ci\u00F2 facesser tanto,\r\nuna sola virt\u00F9 sarebbe in tutti,\r\npi\u00F9 e men distributa e altrettanto.\r\n\r\nVirt\u00F9 diverse esser convegnon frutti\r\ndi princ\u00ECpi formali, e quei, for ch\u2019uno,\r\nseguiterieno a tua ragion distrutti.\r\n\r\nAncor, se raro fosse di quel bruno\r\ncagion che tu dimandi, o d\u2019oltre in parte\r\nfora di sua materia s\u00EC digiuno\r\n\r\nesto pianeto, o, s\u00EC come comparte\r\nlo grasso e \u2019l magro un corpo, cos\u00EC questo\r\nnel suo volume cangerebbe carte.\r\n\r\nSe \u2019l primo fosse, fora manifesto\r\nne l\u2019eclissi del sol, per trasparere\r\nlo lume come in altro raro ingesto.\r\n\r\nQuesto non \u00E8: per\u00F2 \u00E8 da vedere\r\nde l\u2019altro; e s\u2019elli avvien ch\u2019io l\u2019altro cassi,\r\nfalsificato fia lo tuo parere.\r\n\r\nS\u2019elli \u00E8 che questo raro non trapassi,\r\nesser conviene un termine da onde\r\nlo suo contrario pi\u00F9 passar non lassi;\r\n\r\ne indi l\u2019altrui raggio si rifonde\r\ncos\u00EC come color torna per vetro\r\nlo qual di retro a s\u00E9 piombo nasconde.\r\n\r\nOr dirai tu ch\u2019el si dimostra tetro\r\nivi lo raggio pi\u00F9 che in altre parti,\r\nper esser l\u00EC refratto pi\u00F9 a retro.\r\n\r\nDa questa instanza pu\u00F2 deliberarti\r\nesper\u00EFenza, se gi\u00E0 mai la provi,\r\nch\u2019esser suol fonte ai rivi di vostr\u2019 arti.\r\n\r\nTre specchi prenderai; e i due rimovi\r\nda te d\u2019un modo, e l\u2019altro, pi\u00F9 rimosso,\r\ntr\u2019ambo li primi li occhi tuoi ritrovi.\r\n\r\nRivolto ad essi, fa che dopo il dosso\r\nti stea un lume che i tre specchi accenda\r\ne torni a te da tutti ripercosso.\r\n\r\nBen che nel quanto tanto non si stenda\r\nla vista pi\u00F9 lontana, l\u00EC vedrai\r\ncome convien ch\u2019igualmente risplenda.\r\n\r\nOr, come ai colpi de li caldi rai\r\nde la neve riman nudo il suggetto\r\ne dal colore e dal freddo primai,\r\n\r\ncos\u00EC rimaso te ne l\u2019intelletto\r\nvoglio informar di luce s\u00EC vivace,\r\nche ti tremoler\u00E0 nel suo aspetto.\r\n\r\nDentro dal ciel de la divina pace\r\nsi gira un corpo ne la cui virtute\r\nl\u2019esser di tutto suo contento giace.\r\n\r\nLo ciel seguente, c\u2019ha tante vedute,\r\nquell\u2019 esser parte per diverse essenze,\r\nda lui distratte e da lui contenute.\r\n\r\nLi altri giron per varie differenze\r\nle distinzion che dentro da s\u00E9 hanno\r\ndispongono a lor fini e lor semenze.\r\n\r\nQuesti organi del mondo cos\u00EC vanno,\r\ncome tu vedi omai, di grado in grado,\r\nche di s\u00F9 prendono e di sotto fanno.\r\n\r\nRiguarda bene omai s\u00EC com\u2019 io vado\r\nper questo loco al vero che disiri,\r\ns\u00EC che poi sappi sol tener lo guado.\r\n\r\nLo moto e la virt\u00F9 d\u2019i santi giri,\r\ncome dal fabbro l\u2019arte del martello,\r\nda\u2019 beati motor convien che spiri;\r\n\r\ne \u2019l ciel cui tanti lumi fanno bello,\r\nde la mente profonda che lui volve\r\nprende l\u2019image e fassene suggello.\r\n\r\nE come l\u2019alma dentro a vostra polve\r\nper differenti membra e conformate\r\na diverse potenze si risolve,\r\n\r\ncos\u00EC l\u2019intelligenza sua bontate\r\nmultiplicata per le stelle spiega,\r\ngirando s\u00E9 sovra sua unitate.\r\n\r\nVirt\u00F9 diversa fa diversa lega\r\ncol prez\u00EFoso corpo ch\u2019ella avviva,\r\nnel qual, s\u00EC come vita in voi, si lega.\r\n\r\nPer la natura lieta onde deriva,\r\nla virt\u00F9 mista per lo corpo luce\r\ncome letizia per pupilla viva.\r\n\r\nDa essa vien ci\u00F2 che da luce a luce\r\npar differente, non da denso e raro;\r\nessa \u00E8 formal principio che produce,\r\n\r\nconforme a sua bont\u00E0, lo turbo e \u2019l chiaro\u00BB.\r\n\r\n\r\n\r\n\r\nParadiso\r\nCanto III\r\n\r\n\r\nQuel sol che pria d\u2019amor mi scald\u00F2 \u2019l petto,\r\ndi bella verit\u00E0 m\u2019avea scoverto,\r\nprovando e riprovando, il dolce aspetto;\r\n\r\ne io, per confessar corretto e certo\r\nme stesso, tanto quanto si convenne\r\nleva\u2019 il capo a proferer pi\u00F9 erto;\r\n\r\nma vis\u00EFone apparve che ritenne\r\na s\u00E9 me tanto stretto, per vedersi,\r\nche di mia confession non mi sovvenne.\r\n\r\nQuali per vetri trasparenti e tersi,\r\no ver per acque nitide e tranquille,\r\nnon s\u00EC profonde che i fondi sien persi,\r\n\r\ntornan d\u2019i nostri visi le postille\r\ndebili s\u00EC, che perla in bianca fronte\r\nnon vien men forte a le nostre pupille;\r\n\r\ntali vid\u2019 io pi\u00F9 facce a parlar pronte;\r\nper ch\u2019io dentro a l\u2019error contrario corsi\r\na quel ch\u2019accese amor tra l\u2019omo e \u2019l fonte.\r\n\r\nS\u00F9bito s\u00EC com\u2019 io di lor m\u2019accorsi,\r\nquelle stimando specchiati sembianti,\r\nper veder di cui fosser, li occhi torsi;\r\n\r\ne nulla vidi, e ritorsili avanti\r\ndritti nel lume de la dolce guida,\r\nche, sorridendo, ardea ne li occhi santi.\r\n\r\n\u00ABNon ti maravigliar perch\u2019 io sorrida\u00BB,\r\nmi disse, \u00ABappresso il tuo p\u00FCeril coto,\r\npoi sopra \u2019l vero ancor lo pi\u00E8 non fida,\r\n\r\nma te rivolve, come suole, a v\u00F2to:\r\nvere sustanze son ci\u00F2 che tu vedi,\r\nqui rilegate per manco di voto.\r\n\r\nPer\u00F2 parla con esse e odi e credi;\r\nch\u00E9 la verace luce che le appaga\r\nda s\u00E9 non lascia lor torcer li piedi\u00BB.\r\n\r\nE io a l\u2019ombra che parea pi\u00F9 vaga\r\ndi ragionar, drizza\u2019mi, e cominciai,\r\nquasi com\u2019 uom cui troppa voglia smaga:\r\n\r\n\u00ABO ben creato spirito, che a\u2019 rai\r\ndi vita etterna la dolcezza senti\r\nche, non gustata, non s\u2019intende mai,\r\n\r\ngraz\u00EFoso mi fia se mi contenti\r\ndel nome tuo e de la vostra sorte\u00BB.\r\nOnd\u2019 ella, pronta e con occhi ridenti:\r\n\r\n\u00ABLa nostra carit\u00E0 non serra porte\r\na giusta voglia, se non come quella\r\nche vuol simile a s\u00E9 tutta sua corte.\r\n\r\nI\u2019 fui nel mondo vergine sorella;\r\ne se la mente tua ben s\u00E9 riguarda,\r\nnon mi ti celer\u00E0 l\u2019esser pi\u00F9 bella,\r\n\r\nma riconoscerai ch\u2019i\u2019 son Piccarda,\r\nche, posta qui con questi altri beati,\r\nbeata sono in la spera pi\u00F9 tarda.\r\n\r\nLi nostri affetti, che solo infiammati\r\nson nel piacer de lo Spirito Santo,\r\nletizian del suo ordine formati.\r\n\r\nE questa sorte che par gi\u00F9 cotanto,\r\nper\u00F2 n\u2019\u00E8 data, perch\u00E9 fuor negletti\r\nli nostri voti, e v\u00F2ti in alcun canto\u00BB.\r\n\r\nOnd\u2019 io a lei: \u00ABNe\u2019 mirabili aspetti\r\nvostri risplende non so che divino\r\nche vi trasmuta da\u2019 primi concetti:\r\n\r\nper\u00F2 non fui a rimembrar festino;\r\nma or m\u2019aiuta ci\u00F2 che tu mi dici,\r\ns\u00EC che raffigurar m\u2019\u00E8 pi\u00F9 latino.\r\n\r\nMa dimmi: voi che siete qui felici,\r\ndisiderate voi pi\u00F9 alto loco\r\nper pi\u00F9 vedere e per pi\u00F9 farvi amici?\u00BB.\r\n\r\nCon quelle altr\u2019 ombre pria sorrise un poco;\r\nda indi mi rispuose tanto lieta,\r\nch\u2019arder parea d\u2019amor nel primo foco:\r\n\r\n\u00ABFrate, la nostra volont\u00E0 qu\u00EFeta\r\nvirt\u00F9 di carit\u00E0, che fa volerne\r\nsol quel ch\u2019avemo, e d\u2019altro non ci asseta.\r\n\r\nSe dis\u00EFassimo esser pi\u00F9 superne,\r\nforan discordi li nostri disiri\r\ndal voler di colui che qui ne cerne;\r\n\r\nche vedrai non capere in questi giri,\r\ns\u2019essere in carit\u00E0 \u00E8 qui necesse,\r\ne se la sua natura ben rimiri.\r\n\r\nAnzi \u00E8 formale ad esto beato esse\r\ntenersi dentro a la divina voglia,\r\nper ch\u2019una fansi nostre voglie stesse;\r\n\r\ns\u00EC che, come noi sem di soglia in soglia\r\nper questo regno, a tutto il regno piace\r\ncom\u2019 a lo re che \u2019n suo voler ne \u2019nvoglia.\r\n\r\nE \u2019n la sua volontade \u00E8 nostra pace:\r\nell\u2019 \u00E8 quel mare al qual tutto si move\r\nci\u00F2 ch\u2019ella cr\u00EFa o che natura face\u00BB.\r\n\r\nChiaro mi fu allor come ogne dove\r\nin cielo \u00E8 paradiso, etsi la grazia\r\ndel sommo ben d\u2019un modo non vi piove.\r\n\r\nMa s\u00EC com\u2019 elli avvien, s\u2019un cibo sazia\r\ne d\u2019un altro rimane ancor la gola,\r\nche quel si chere e di quel si ringrazia,\r\n\r\ncos\u00EC fec\u2019 io con atto e con parola,\r\nper apprender da lei qual fu la tela\r\nonde non trasse infino a co la spuola.\r\n\r\n\u00ABPerfetta vita e alto merto inciela\r\ndonna pi\u00F9 s\u00F9\u00BB, mi disse, \u00ABa la cui norma\r\nnel vostro mondo gi\u00F9 si veste e vela,\r\n\r\nperch\u00E9 fino al morir si vegghi e dorma\r\ncon quello sposo ch\u2019ogne voto accetta\r\nche caritate a suo piacer conforma.\r\n\r\nDal mondo, per seguirla, giovinetta\r\nfuggi\u2019mi, e nel suo abito mi chiusi\r\ne promisi la via de la sua setta.\r\n\r\nUomini poi, a mal pi\u00F9 ch\u2019a bene usi,\r\nfuor mi rapiron de la dolce chiostra:\r\nIddio si sa qual poi mia vita fusi.\r\n\r\nE quest\u2019 altro splendor che ti si mostra\r\nda la mia destra parte e che s\u2019accende\r\ndi tutto il lume de la spera nostra,\r\n\r\nci\u00F2 ch\u2019io dico di me, di s\u00E9 intende;\r\nsorella fu, e cos\u00EC le fu tolta\r\ndi capo l\u2019ombra de le sacre bende.\r\n\r\nMa poi che pur al mondo fu rivolta\r\ncontra suo grado e contra buona usanza,\r\nnon fu dal vel del cor gi\u00E0 mai disciolta.\r\n\r\nQuest\u2019 \u00E8 la luce de la gran Costanza\r\nche del secondo vento di Soave\r\ngener\u00F2 \u2019l terzo e l\u2019ultima possanza\u00BB.\r\n\r\nCos\u00EC parlommi, e poi cominci\u00F2 \u2018Ave,\r\nMaria\u2019 cantando, e cantando vanio\r\ncome per acqua cupa cosa grave.\r\n\r\nLa vista mia, che tanto lei seguio\r\nquanto possibil fu, poi che la perse,\r\nvolsesi al segno di maggior disio,\r\n\r\ne a Beatrice tutta si converse;\r\nma quella folgor\u00F2 nel m\u00EFo sguardo\r\ns\u00EC che da prima il viso non sofferse;\r\n\r\ne ci\u00F2 mi fece a dimandar pi\u00F9 tardo.\r\n\r\n\r\n\r\n\r\nParadiso\r\nCanto IV\r\n\r\n\r\nIntra due cibi, distanti e moventi\r\nd\u2019un modo, prima si morria di fame,\r\nche liber\u2019 omo l\u2019un recasse ai denti;\r\n\r\ns\u00EC si starebbe un agno intra due brame\r\ndi fieri lupi, igualmente temendo;\r\ns\u00EC si starebbe un cane intra due dame:\r\n\r\nper che, s\u2019i\u2019 mi tacea, me non riprendo,\r\nda li miei dubbi d\u2019un modo sospinto,\r\npoi ch\u2019era necessario, n\u00E9 commendo.\r\n\r\nIo mi tacea, ma \u2019l mio disir dipinto\r\nm\u2019era nel viso, e \u2019l dimandar con ello,\r\npi\u00F9 caldo assai che per parlar distinto.\r\n\r\nF\u00E9 s\u00EC Beatrice qual f\u00E9 Dan\u00EFello,\r\nNabuccodonosor levando d\u2019ira,\r\nche l\u2019avea fatto ingiustamente fello;\r\n\r\ne disse: \u00ABIo veggio ben come ti tira\r\nuno e altro disio, s\u00EC che tua cura\r\ns\u00E9 stessa lega s\u00EC che fuor non spira.\r\n\r\nTu argomenti: \u201CSe \u2019l buon voler dura,\r\nla v\u00EFolenza altrui per qual ragione\r\ndi meritar mi scema la misura?\u201D.\r\n\r\nAncor di dubitar ti d\u00E0 cagione\r\nparer tornarsi l\u2019anime a le stelle,\r\nsecondo la sentenza di Platone.\r\n\r\nQueste son le question che nel tuo velle\r\npontano igualmente; e per\u00F2 pria\r\ntratter\u00F2 quella che pi\u00F9 ha di felle.\r\n\r\nD\u2019i Serafin colui che pi\u00F9 s\u2019india,\r\nMo\u00EFs\u00E8, Samuel, e quel Giovanni\r\nche prender vuoli, io dico, non Maria,\r\n\r\nnon hanno in altro cielo i loro scanni\r\nche questi spirti che mo t\u2019appariro,\r\nn\u00E9 hanno a l\u2019esser lor pi\u00F9 o meno anni;\r\n\r\nma tutti fanno bello il primo giro,\r\ne differentemente han dolce vita\r\nper sentir pi\u00F9 e men l\u2019etterno spiro.\r\n\r\nQui si mostraro, non perch\u00E9 sortita\r\nsia questa spera lor, ma per far segno\r\nde la celest\u00EFal c\u2019ha men salita.\r\n\r\nCos\u00EC parlar conviensi al vostro ingegno,\r\nper\u00F2 che solo da sensato apprende\r\nci\u00F2 che fa poscia d\u2019intelletto degno.\r\n\r\nPer questo la Scrittura condescende\r\na vostra facultate, e piedi e mano\r\nattribuisce a Dio e altro intende;\r\n\r\ne Santa Chiesa con aspetto umano\r\nGabr\u00EFel e Michel vi rappresenta,\r\ne l\u2019altro che Tobia rifece sano.\r\n\r\nQuel che Timeo de l\u2019anime argomenta\r\nnon \u00E8 simile a ci\u00F2 che qui si vede,\r\nper\u00F2 che, come dice, par che senta.\r\n\r\nDice che l\u2019alma a la sua stella riede,\r\ncredendo quella quindi esser decisa\r\nquando natura per forma la diede;\r\n\r\ne forse sua sentenza \u00E8 d\u2019altra guisa\r\nche la voce non suona, ed esser puote\r\ncon intenzion da non esser derisa.\r\n\r\nS\u2019elli intende tornare a queste ruote\r\nl\u2019onor de la influenza e \u2019l biasmo, forse\r\nin alcun vero suo arco percuote.\r\n\r\nQuesto principio, male inteso, torse\r\ngi\u00E0 tutto il mondo quasi, s\u00EC che Giove,\r\nMercurio e Marte a nominar trascorse.\r\n\r\nL\u2019altra dubitazion che ti commove\r\nha men velen, per\u00F2 che sua malizia\r\nnon ti poria menar da me altrove.\r\n\r\nParere ingiusta la nostra giustizia\r\nne li occhi d\u2019i mortali, \u00E8 argomento\r\ndi fede e non d\u2019eretica nequizia.\r\n\r\nMa perch\u00E9 puote vostro accorgimento\r\nben penetrare a questa veritate,\r\ncome disiri, ti far\u00F2 contento.\r\n\r\nSe v\u00EFolenza \u00E8 quando quel che pate\r\nn\u00EFente conferisce a quel che sforza,\r\nnon fuor quest\u2019 alme per essa scusate:\r\n\r\nch\u00E9 volont\u00E0, se non vuol, non s\u2019ammorza,\r\nma fa come natura face in foco,\r\nse mille volte v\u00EFolenza il torza.\r\n\r\nPer che, s\u2019ella si piega assai o poco,\r\nsegue la forza; e cos\u00EC queste fero\r\npossendo rifuggir nel santo loco.\r\n\r\nSe fosse stato lor volere intero,\r\ncome tenne Lorenzo in su la grada,\r\ne fece Muzio a la sua man severo,\r\n\r\ncos\u00EC l\u2019avria ripinte per la strada\r\nond\u2019 eran tratte, come fuoro sciolte;\r\nma cos\u00EC salda voglia \u00E8 troppo rada.\r\n\r\nE per queste parole, se ricolte\r\nl\u2019hai come dei, \u00E8 l\u2019argomento casso\r\nche t\u2019avria fatto noia ancor pi\u00F9 volte.\r\n\r\nMa or ti s\u2019attraversa un altro passo\r\ndinanzi a li occhi, tal che per te stesso\r\nnon usciresti: pria saresti lasso.\r\n\r\nIo t\u2019ho per certo ne la mente messo\r\nch\u2019alma beata non poria mentire,\r\nper\u00F2 ch\u2019\u00E8 sempre al primo vero appresso;\r\n\r\ne poi potesti da Piccarda udire\r\nche l\u2019affezion del vel Costanza tenne;\r\ns\u00EC ch\u2019ella par qui meco contradire.\r\n\r\nMolte f\u00EFate gi\u00E0, frate, addivenne\r\nche, per fuggir periglio, contra grato\r\nsi f\u00E9 di quel che far non si convenne;\r\n\r\ncome Almeone, che, di ci\u00F2 pregato\r\ndal padre suo, la propria madre spense,\r\nper non perder piet\u00E0 si f\u00E9 spietato.\r\n\r\nA questo punto voglio che tu pense\r\nche la forza al voler si mischia, e fanno\r\ns\u00EC che scusar non si posson l\u2019offense.\r\n\r\nVoglia assoluta non consente al danno;\r\nma consentevi in tanto in quanto teme,\r\nse si ritrae, cadere in pi\u00F9 affanno.\r\n\r\nPer\u00F2, quando Piccarda quello spreme,\r\nde la voglia assoluta intende, e io\r\nde l\u2019altra; s\u00EC che ver diciamo insieme\u00BB.\r\n\r\nCotal fu l\u2019ondeggiar del santo rio\r\nch\u2019usc\u00EC del fonte ond\u2019 ogne ver deriva;\r\ntal puose in pace uno e altro disio.\r\n\r\n\u00ABO amanza del primo amante, o diva\u00BB,\r\ndiss\u2019 io appresso, \u00ABil cui parlar m\u2019inonda\r\ne scalda s\u00EC, che pi\u00F9 e pi\u00F9 m\u2019avviva,\r\n\r\nnon \u00E8 l\u2019affezion mia tanto profonda,\r\nche basti a render voi grazia per grazia;\r\nma quei che vede e puote a ci\u00F2 risponda.\r\n\r\nIo veggio ben che gi\u00E0 mai non si sazia\r\nnostro intelletto, se \u2019l ver non lo illustra\r\ndi fuor dal qual nessun vero si spazia.\r\n\r\nPosasi in esso, come fera in lustra,\r\ntosto che giunto l\u2019ha; e giugner puollo:\r\nse non, ciascun disio sarebbe frustra.\r\n\r\nNasce per quello, a guisa di rampollo,\r\na pi\u00E8 del vero il dubbio; ed \u00E8 natura\r\nch\u2019al sommo pinge noi di collo in collo.\r\n\r\nQuesto m\u2019invita, questo m\u2019assicura\r\ncon reverenza, donna, a dimandarvi\r\nd\u2019un\u2019altra verit\u00E0 che m\u2019\u00E8 oscura.\r\n\r\nIo vo\u2019 saper se l\u2019uom pu\u00F2 sodisfarvi\r\nai voti manchi s\u00EC con altri beni,\r\nch\u2019a la vostra statera non sien parvi\u00BB.\r\n\r\nBeatrice mi guard\u00F2 con li occhi pieni\r\ndi faville d\u2019amor cos\u00EC divini,\r\nche, vinta, mia virtute di\u00E8 le reni,\r\n\r\ne quasi mi perdei con li occhi chini.\r\n\r\n\r\n\r\n\r\nParadiso\r\nCanto V\r\n\r\n\r\n\u00ABS\u2019io ti fiammeggio nel caldo d\u2019amore\r\ndi l\u00E0 dal modo che \u2019n terra si vede,\r\ns\u00EC che del viso tuo vinco il valore,\r\n\r\nnon ti maravigliar, ch\u00E9 ci\u00F2 procede\r\nda perfetto veder, che, come apprende,\r\ncos\u00EC nel bene appreso move il piede.\r\n\r\nIo veggio ben s\u00EC come gi\u00E0 resplende\r\nne l\u2019intelletto tuo l\u2019etterna luce,\r\nche, vista, sola e sempre amore accende;\r\n\r\ne s\u2019altra cosa vostro amor seduce,\r\nnon \u00E8 se non di quella alcun vestigio,\r\nmal conosciuto, che quivi traluce.\r\n\r\nTu vuo\u2019 saper se con altro servigio,\r\nper manco voto, si pu\u00F2 render tanto\r\nche l\u2019anima sicuri di letigio\u00BB.\r\n\r\nS\u00EC cominci\u00F2 Beatrice questo canto;\r\ne s\u00EC com\u2019 uom che suo parlar non spezza,\r\ncontin\u00FC\u00F2 cos\u00EC \u2019l processo santo:\r\n\r\n\u00ABLo maggior don che Dio per sua larghezza\r\nfesse creando, e a la sua bontate\r\npi\u00F9 conformato, e quel ch\u2019e\u2019 pi\u00F9 apprezza,\r\n\r\nfu de la volont\u00E0 la libertate;\r\ndi che le creature intelligenti,\r\ne tutte e sole, fuoro e son dotate.\r\n\r\nOr ti parr\u00E0, se tu quinci argomenti,\r\nl\u2019alto valor del voto, s\u2019\u00E8 s\u00EC fatto\r\nche Dio consenta quando tu consenti;\r\n\r\nch\u00E9, nel fermar tra Dio e l\u2019omo il patto,\r\nvittima fassi di questo tesoro,\r\ntal quale io dico; e fassi col suo atto.\r\n\r\nDunque che render puossi per ristoro?\r\nSe credi bene usar quel c\u2019hai offerto,\r\ndi maltolletto vuo\u2019 far buon lavoro.\r\n\r\nTu se\u2019 omai del maggior punto certo;\r\nma perch\u00E9 Santa Chiesa in ci\u00F2 dispensa,\r\nche par contra lo ver ch\u2019i\u2019 t\u2019ho scoverto,\r\n\r\nconvienti ancor sedere un poco a mensa,\r\nper\u00F2 che \u2019l cibo rigido c\u2019hai preso,\r\nrichiede ancora aiuto a tua dispensa.\r\n\r\nApri la mente a quel ch\u2019io ti paleso\r\ne fermalvi entro; ch\u00E9 non fa sc\u00EFenza,\r\nsanza lo ritenere, avere inteso.\r\n\r\nDue cose si convegnono a l\u2019essenza\r\ndi questo sacrificio: l\u2019una \u00E8 quella\r\ndi che si fa; l\u2019altr\u2019 \u00E8 la convenenza.\r\n\r\nQuest\u2019 ultima gi\u00E0 mai non si cancella\r\nse non servata; e intorno di lei\r\ns\u00EC preciso di sopra si favella:\r\n\r\nper\u00F2 necessitato fu a li Ebrei\r\npur l\u2019offerere, ancor ch\u2019alcuna offerta\r\ns\u00EC permutasse, come saver dei.\r\n\r\nL\u2019altra, che per materia t\u2019\u00E8 aperta,\r\npuote ben esser tal, che non si falla\r\nse con altra materia si converta.\r\n\r\nMa non trasmuti carco a la sua spalla\r\nper suo arbitrio alcun, sanza la volta\r\ne de la chiave bianca e de la gialla;\r\n\r\ne ogne permutanza credi stolta,\r\nse la cosa dimessa in la sorpresa\r\ncome \u2019l quattro nel sei non \u00E8 raccolta.\r\n\r\nPer\u00F2 qualunque cosa tanto pesa\r\nper suo valor che tragga ogne bilancia,\r\nsodisfar non si pu\u00F2 con altra spesa.\r\n\r\nNon prendan li mortali il voto a ciancia;\r\nsiate fedeli, e a ci\u00F2 far non bieci,\r\ncome Iept\u00E8 a la sua prima mancia;\r\n\r\ncui pi\u00F9 si convenia dicer \u2018Mal feci\u2019,\r\nche, servando, far peggio; e cos\u00EC stolto\r\nritrovar puoi il gran duca de\u2019 Greci,\r\n\r\nonde pianse Efig\u00E8nia il suo bel volto,\r\ne f\u00E9 pianger di s\u00E9 i folli e i savi\r\nch\u2019udir parlar di cos\u00EC fatto c\u00F3lto.\r\n\r\nSiate, Cristiani, a muovervi pi\u00F9 gravi:\r\nnon siate come penna ad ogne vento,\r\ne non crediate ch\u2019ogne acqua vi lavi.\r\n\r\nAvete il novo e \u2019l vecchio Testamento,\r\ne \u2019l pastor de la Chiesa che vi guida;\r\nquesto vi basti a vostro salvamento.\r\n\r\nSe mala cupidigia altro vi grida,\r\nuomini siate, e non pecore matte,\r\ns\u00EC che \u2019l Giudeo di voi tra voi non rida!\r\n\r\nNon fate com\u2019 agnel che lascia il latte\r\nde la sua madre, e semplice e lascivo\r\nseco medesmo a suo piacer combatte!\u00BB.\r\n\r\nCos\u00EC Beatrice a me com\u2019 \u00EFo scrivo;\r\npoi si rivolse tutta dis\u00EFante\r\na quella parte ove \u2019l mondo \u00E8 pi\u00F9 vivo.\r\n\r\nLo suo tacere e \u2019l trasmutar sembiante\r\npuoser silenzio al mio cupido ingegno,\r\nche gi\u00E0 nuove questioni avea davante;\r\n\r\ne s\u00EC come saetta che nel segno\r\npercuote pria che sia la corda queta,\r\ncos\u00EC corremmo nel secondo regno.\r\n\r\nQuivi la donna mia vid\u2019 io s\u00EC lieta,\r\ncome nel lume di quel ciel si mise,\r\nche pi\u00F9 lucente se ne f\u00E9 \u2019l pianeta.\r\n\r\nE se la stella si cambi\u00F2 e rise,\r\nqual mi fec\u2019 io che pur da mia natura\r\ntrasmutabile son per tutte guise!\r\n\r\nCome \u2019n peschiera ch\u2019\u00E8 tranquilla e pura\r\ntraggonsi i pesci a ci\u00F2 che vien di fori\r\nper modo che lo stimin lor pastura,\r\n\r\ns\u00EC vid\u2019 io ben pi\u00F9 di mille splendori\r\ntrarsi ver\u2019 noi, e in ciascun s\u2019udia:\r\n\u00ABEcco chi crescer\u00E0 li nostri amori\u00BB.\r\n\r\nE s\u00EC come ciascuno a noi ven\u00ECa,\r\nvedeasi l\u2019ombra piena di letizia\r\nnel folg\u00F3r chiaro che di lei uscia.\r\n\r\nPensa, lettor, se quel che qui s\u2019inizia\r\nnon procedesse, come tu avresti\r\ndi pi\u00F9 savere angosciosa carizia;\r\n\r\ne per te vederai come da questi\r\nm\u2019era in disio d\u2019udir lor condizioni,\r\ns\u00EC come a li occhi mi fur manifesti.\r\n\r\n\u00ABO bene nato a cui veder li troni\r\ndel tr\u00EFunfo etternal concede grazia\r\nprima che la milizia s\u2019abbandoni,\r\n\r\ndel lume che per tutto il ciel si spazia\r\nnoi semo accesi; e per\u00F2, se disii\r\ndi noi chiarirti, a tuo piacer ti sazia\u00BB.\r\n\r\nCos\u00EC da un di quelli spirti pii\r\ndetto mi fu; e da Beatrice: \u00ABD\u00EC, d\u00EC\r\nsicuramente, e credi come a dii\u00BB.\r\n\r\n\u00ABIo veggio ben s\u00EC come tu t\u2019annidi\r\nnel proprio lume, e che de li occhi il traggi,\r\nperch\u2019 e\u2019 corusca s\u00EC come tu ridi;\r\n\r\nma non so chi tu se\u2019, n\u00E9 perch\u00E9 aggi,\r\nanima degna, il grado de la spera\r\nche si vela a\u2019 mortai con altrui raggi\u00BB.\r\n\r\nQuesto diss\u2019 io diritto a la lumera\r\nche pria m\u2019avea parlato; ond\u2019 ella fessi\r\nlucente pi\u00F9 assai di quel ch\u2019ell\u2019 era.\r\n\r\nS\u00EC come il sol che si cela elli stessi\r\nper troppa luce, come \u2019l caldo ha r\u00F3se\r\nle temperanze d\u2019i vapori spessi,\r\n\r\nper pi\u00F9 letizia s\u00EC mi si nascose\r\ndentro al suo raggio la figura santa;\r\ne cos\u00EC chiusa chiusa mi rispuose\r\n\r\nnel modo che \u2019l seguente canto canta.\r\n\r\n\r\n\r\n\r\nParadiso\r\nCanto VI\r\n\r\n\r\n\u00ABPoscia che Costantin l\u2019aquila volse\r\ncontr\u2019 al corso del ciel, ch\u2019ella seguio\r\ndietro a l\u2019antico che Lavina tolse,\r\n\r\ncento e cent\u2019 anni e pi\u00F9 l\u2019uccel di Dio\r\nne lo stremo d\u2019Europa si ritenne,\r\nvicino a\u2019 monti de\u2019 quai prima usc\u00ECo;\r\n\r\ne sotto l\u2019ombra de le sacre penne\r\ngovern\u00F2 \u2019l mondo l\u00EC di mano in mano,\r\ne, s\u00EC cangiando, in su la mia pervenne.\r\n\r\nCesare fui e son Iustin\u00EFano,\r\nche, per voler del primo amor ch\u2019i\u2019 sento,\r\nd\u2019entro le leggi trassi il troppo e \u2019l vano.\r\n\r\nE prima ch\u2019io a l\u2019ovra fossi attento,\r\nuna natura in Cristo esser, non pi\u00F9e,\r\ncredea, e di tal fede era contento;\r\n\r\nma \u2019l benedetto Agapito, che fue\r\nsommo pastore, a la fede sincera\r\nmi dirizz\u00F2 con le parole sue.\r\n\r\nIo li credetti; e ci\u00F2 che \u2019n sua fede era,\r\nvegg\u2019 io or chiaro s\u00EC, come tu vedi\r\nogni contradizione e falsa e vera.\r\n\r\nTosto che con la Chiesa mossi i piedi,\r\na Dio per grazia piacque di spirarmi\r\nl\u2019alto lavoro, e tutto \u2019n lui mi diedi;\r\n\r\ne al mio Belisar commendai l\u2019armi,\r\ncui la destra del ciel fu s\u00EC congiunta,\r\nche segno fu ch\u2019i\u2019 dovessi posarmi.\r\n\r\nOr qui a la question prima s\u2019appunta\r\nla mia risposta; ma sua condizione\r\nmi stringe a seguitare alcuna giunta,\r\n\r\nperch\u00E9 tu veggi con quanta ragione\r\nsi move contr\u2019 al sacrosanto segno\r\ne chi \u2019l s\u2019appropria e chi a lui s\u2019oppone.\r\n\r\nVedi quanta virt\u00F9 l\u2019ha fatto degno\r\ndi reverenza; e cominci\u00F2 da l\u2019ora\r\nche Pallante mor\u00EC per darli regno.\r\n\r\nTu sai ch\u2019el fece in Alba sua dimora\r\nper trecento anni e oltre, infino al fine\r\nche i tre a\u2019 tre pugnar per lui ancora.\r\n\r\nE sai ch\u2019el f\u00E9 dal mal de le Sabine\r\nal dolor di Lucrezia in sette regi,\r\nvincendo intorno le genti vicine.\r\n\r\nSai quel ch\u2019el f\u00E9 portato da li egregi\r\nRomani incontro a Brenno, incontro a Pirro,\r\nincontro a li altri principi e collegi;\r\n\r\nonde Torquato e Quinzio, che dal cirro\r\nnegletto fu nomato, i Deci e \u2019 Fabi\r\nebber la fama che volontier mirro.\r\n\r\nEsso atterr\u00F2 l\u2019orgoglio de li Ar\u00E0bi\r\nche di retro ad Anibale passaro\r\nl\u2019alpestre rocce, Po, di che tu labi.\r\n\r\nSott\u2019 esso giovanetti tr\u00EFunfaro\r\nScip\u00EFone e Pompeo; e a quel colle\r\nsotto \u2019l qual tu nascesti parve amaro.\r\n\r\nPoi, presso al tempo che tutto \u2019l ciel volle\r\nredur lo mondo a suo modo sereno,\r\nCesare per voler di Roma il tolle.\r\n\r\nE quel che f\u00E9 da Varo infino a Reno,\r\nIsara vide ed Era e vide Senna\r\ne ogne valle onde Rodano \u00E8 pieno.\r\n\r\nQuel che f\u00E9 poi ch\u2019elli usc\u00EC di Ravenna\r\ne salt\u00F2 Rubicon, fu di tal volo,\r\nche nol seguiteria lingua n\u00E9 penna.\r\n\r\nInver\u2019 la Spagna rivolse lo stuolo,\r\npoi ver\u2019 Durazzo, e Farsalia percosse\r\ns\u00EC ch\u2019al Nil caldo si sent\u00EC del duolo.\r\n\r\nAntandro e Simeonta, onde si mosse,\r\nrivide e l\u00E0 dov\u2019 Ettore si cuba;\r\ne mal per Tolomeo poscia si scosse.\r\n\r\nDa indi scese folgorando a Iuba;\r\nonde si volse nel vostro occidente,\r\nove sentia la pompeana tuba.\r\n\r\nDi quel che f\u00E9 col baiulo seguente,\r\nBruto con Cassio ne l\u2019inferno latra,\r\ne Modena e Perugia fu dolente.\r\n\r\nPiangene ancor la trista Cleopatra,\r\nche, fuggendoli innanzi, dal colubro\r\nla morte prese subitana e atra.\r\n\r\nCon costui corse infino al lito rubro;\r\ncon costui puose il mondo in tanta pace,\r\nche fu serrato a Giano il suo delubro.\r\n\r\nMa ci\u00F2 che \u2019l segno che parlar mi face\r\nfatto avea prima e poi era fatturo\r\nper lo regno mortal ch\u2019a lui soggiace,\r\n\r\ndiventa in apparenza poco e scuro,\r\nse in mano al terzo Cesare si mira\r\ncon occhio chiaro e con affetto puro;\r\n\r\nch\u00E9 la viva giustizia che mi spira,\r\nli concedette, in mano a quel ch\u2019i\u2019 dico,\r\ngloria di far vendetta a la sua ira.\r\n\r\nOr qui t\u2019ammira in ci\u00F2 ch\u2019io ti repl\u00ECco:\r\nposcia con Tito a far vendetta corse\r\nde la vendetta del peccato antico.\r\n\r\nE quando il dente longobardo morse\r\nla Santa Chiesa, sotto le sue ali\r\nCarlo Magno, vincendo, la soccorse.\r\n\r\nOmai puoi giudicar di quei cotali\r\nch\u2019io accusai di sopra e di lor falli,\r\nche son cagion di tutti vostri mali.\r\n\r\nL\u2019uno al pubblico segno i gigli gialli\r\noppone, e l\u2019altro appropria quello a parte,\r\ns\u00EC ch\u2019\u00E8 forte a veder chi pi\u00F9 si falli.\r\n\r\nFaccian li Ghibellin, faccian lor arte\r\nsott\u2019 altro segno, ch\u00E9 mal segue quello\r\nsempre chi la giustizia e lui diparte;\r\n\r\ne non l\u2019abbatta esto Carlo novello\r\ncoi Guelfi suoi, ma tema de li artigli\r\nch\u2019a pi\u00F9 alto leon trasser lo vello.\r\n\r\nMolte f\u00EFate gi\u00E0 pianser li figli\r\nper la colpa del padre, e non si creda\r\nche Dio trasmuti l\u2019armi per suoi gigli!\r\n\r\nQuesta picciola stella si correda\r\nd\u2019i buoni spirti che son stati attivi\r\nperch\u00E9 onore e fama li succeda:\r\n\r\ne quando li disiri poggian quivi,\r\ns\u00EC disv\u00EFando, pur convien che i raggi\r\ndel vero amore in s\u00F9 poggin men vivi.\r\n\r\nMa nel commensurar d\u2019i nostri gaggi\r\ncol merto \u00E8 parte di nostra letizia,\r\nperch\u00E9 non li vedem minor n\u00E9 maggi.\r\n\r\nQuindi addolcisce la viva giustizia\r\nin noi l\u2019affetto s\u00EC, che non si puote\r\ntorcer gi\u00E0 mai ad alcuna nequizia.\r\n\r\nDiverse voci fanno dolci note;\r\ncos\u00EC diversi scanni in nostra vita\r\nrendon dolce armonia tra queste rote.\r\n\r\nE dentro a la presente margarita\r\nluce la luce di Romeo, di cui\r\nfu l\u2019ovra grande e bella mal gradita.\r\n\r\nMa i Provenzai che fecer contra lui\r\nnon hanno riso; e per\u00F2 mal cammina\r\nqual si fa danno del ben fare altrui.\r\n\r\nQuattro figlie ebbe, e ciascuna reina,\r\nRamondo Beringhiere, e ci\u00F2 li fece\r\nRomeo, persona um\u00ECle e peregrina.\r\n\r\nE poi il mosser le parole biece\r\na dimandar ragione a questo giusto,\r\nche li assegn\u00F2 sette e cinque per diece,\r\n\r\nindi partissi povero e vetusto;\r\ne se \u2019l mondo sapesse il cor ch\u2019elli ebbe\r\nmendicando sua vita a frusto a frusto,\r\n\r\nassai lo loda, e pi\u00F9 lo loderebbe\u00BB.\r\n\r\n\r\n\r\n\r\nParadiso\r\nCanto VII\r\n\r\n\r\n\u00ABOsanna, sanctus Deus saba\u00F2th,\r\nsuperillustrans claritate tua\r\nfelices ignes horum malac\u00F2th!\u00BB.\r\n\r\nCos\u00EC, volgendosi a la nota sua,\r\nfu viso a me cantare essa sustanza,\r\nsopra la qual doppio lume s\u2019addua;\r\n\r\ned essa e l\u2019altre mossero a sua danza,\r\ne quasi velocissime faville\r\nmi si velar di s\u00F9bita distanza.\r\n\r\nIo dubitava e dicea \u2018Dille, dille!\u2019\r\nfra me, \u2018dille\u2019 dicea, \u2018a la mia donna\r\nche mi diseta con le dolci stille\u2019.\r\n\r\nMa quella reverenza che s\u2019indonna\r\ndi tutto me, pur per Be e per ice,\r\nmi richinava come l\u2019uom ch\u2019assonna.\r\n\r\nPoco sofferse me cotal Beatrice\r\ne cominci\u00F2, raggiandomi d\u2019un riso\r\ntal, che nel foco faria l\u2019uom felice:\r\n\r\n\u00ABSecondo mio infallibile avviso,\r\ncome giusta vendetta giustamente\r\npunita fosse, t\u2019ha in pensier miso;\r\n\r\nma io ti solver\u00F2 tosto la mente;\r\ne tu ascolta, ch\u00E9 le mie parole\r\ndi gran sentenza ti faran presente.\r\n\r\nPer non soffrire a la virt\u00F9 che vole\r\nfreno a suo prode, quell\u2019 uom che non nacque,\r\ndannando s\u00E9, dann\u00F2 tutta sua prole;\r\n\r\nonde l\u2019umana specie inferma giacque\r\ngi\u00F9 per secoli molti in grande errore,\r\nfin ch\u2019al Verbo di Dio discender piacque\r\n\r\nu\u2019 la natura, che dal suo fattore\r\ns\u2019era allungata, un\u00EC a s\u00E9 in persona\r\ncon l\u2019atto sol del suo etterno amore.\r\n\r\nOr drizza il viso a quel ch\u2019or si ragiona:\r\nquesta natura al suo fattore unita,\r\nqual fu creata, fu sincera e buona;\r\n\r\nma per s\u00E9 stessa pur fu ella sbandita\r\ndi paradiso, per\u00F2 che si torse\r\nda via di verit\u00E0 e da sua vita.\r\n\r\nLa pena dunque che la croce porse\r\ns\u2019a la natura assunta si misura,\r\nnulla gi\u00E0 mai s\u00EC giustamente morse;\r\n\r\ne cos\u00EC nulla fu di tanta ingiura,\r\nguardando a la persona che sofferse,\r\nin che era contratta tal natura.\r\n\r\nPer\u00F2 d\u2019un atto uscir cose diverse:\r\nch\u2019a Dio e a\u2019 Giudei piacque una morte;\r\nper lei trem\u00F2 la terra e \u2019l ciel s\u2019aperse.\r\n\r\nNon ti dee oramai parer pi\u00F9 forte,\r\nquando si dice che giusta vendetta\r\nposcia vengiata fu da giusta corte.\r\n\r\nMa io veggi\u2019 or la tua mente ristretta\r\ndi pensiero in pensier dentro ad un nodo,\r\ndel qual con gran disio solver s\u2019aspetta.\r\n\r\nTu dici: \u201CBen discerno ci\u00F2 ch\u2019i\u2019 odo;\r\nma perch\u00E9 Dio volesse, m\u2019\u00E8 occulto,\r\na nostra redenzion pur questo modo\u201D.\r\n\r\nQuesto decreto, frate, sta sepulto\r\na li occhi di ciascuno il cui ingegno\r\nne la fiamma d\u2019amor non \u00E8 adulto.\r\n\r\nVeramente, per\u00F2 ch\u2019a questo segno\r\nmolto si mira e poco si discerne,\r\ndir\u00F2 perch\u00E9 tal modo fu pi\u00F9 degno.\r\n\r\nLa divina bont\u00E0, che da s\u00E9 sperne\r\nogne livore, ardendo in s\u00E9, sfavilla\r\ns\u00EC che dispiega le bellezze etterne.\r\n\r\nCi\u00F2 che da lei sanza mezzo distilla\r\nnon ha poi fine, perch\u00E9 non si move\r\nla sua imprenta quand\u2019 ella sigilla.\r\n\r\nCi\u00F2 che da essa sanza mezzo piove\r\nlibero \u00E8 tutto, perch\u00E9 non soggiace\r\na la virtute de le cose nove.\r\n\r\nPi\u00F9 l\u2019\u00E8 conforme, e per\u00F2 pi\u00F9 le piace;\r\nch\u00E9 l\u2019ardor santo ch\u2019ogne cosa raggia,\r\nne la pi\u00F9 somigliante \u00E8 pi\u00F9 vivace.\r\n\r\nDi tutte queste dote s\u2019avvantaggia\r\nl\u2019umana creatura, e s\u2019una manca,\r\ndi sua nobilit\u00E0 convien che caggia.\r\n\r\nSolo il peccato \u00E8 quel che la disfranca\r\ne falla dissim\u00ECle al sommo bene,\r\nper che del lume suo poco s\u2019imbianca;\r\n\r\ne in sua dignit\u00E0 mai non rivene,\r\nse non r\u00EFempie, dove colpa v\u00F2ta,\r\ncontra mal dilettar con giuste pene.\r\n\r\nVostra natura, quando pecc\u00F2 tota\r\nnel seme suo, da queste dignitadi,\r\ncome di paradiso, fu remota;\r\n\r\nn\u00E9 ricovrar potiensi, se tu badi\r\nben sottilmente, per alcuna via,\r\nsanza passar per un di questi guadi:\r\n\r\no che Dio solo per sua cortesia\r\ndimesso avesse, o che l\u2019uom per s\u00E9 isso\r\navesse sodisfatto a sua follia.\r\n\r\nFicca mo l\u2019occhio per entro l\u2019abisso\r\nde l\u2019etterno consiglio, quanto puoi\r\nal mio parlar distrettamente fisso.\r\n\r\nNon potea l\u2019uomo ne\u2019 termini suoi\r\nmai sodisfar, per non potere ir giuso\r\ncon umiltate obed\u00EFendo poi,\r\n\r\nquanto disobediendo intese ir suso;\r\ne questa \u00E8 la cagion per che l\u2019uom fue\r\nda poter sodisfar per s\u00E9 dischiuso.\r\n\r\nDunque a Dio convenia con le vie sue\r\nriparar l\u2019omo a sua intera vita,\r\ndico con l\u2019una, o ver con amendue.\r\n\r\nMa perch\u00E9 l\u2019ovra tanto \u00E8 pi\u00F9 gradita\r\nda l\u2019operante, quanto pi\u00F9 appresenta\r\nde la bont\u00E0 del core ond\u2019 ell\u2019 \u00E8 uscita,\r\n\r\nla divina bont\u00E0 che \u2019l mondo imprenta,\r\ndi proceder per tutte le sue vie,\r\na rilevarvi suso, fu contenta.\r\n\r\nN\u00E9 tra l\u2019ultima notte e \u2019l primo die\r\ns\u00EC alto o s\u00EC magnifico processo,\r\no per l\u2019una o per l\u2019altra, fu o fie:\r\n\r\nch\u00E9 pi\u00F9 largo fu Dio a dar s\u00E9 stesso\r\nper far l\u2019uom sufficiente a rilevarsi,\r\nche s\u2019elli avesse sol da s\u00E9 dimesso;\r\n\r\ne tutti li altri modi erano scarsi\r\na la giustizia, se \u2019l Figliuol di Dio\r\nnon fosse umil\u00EFato ad incarnarsi.\r\n\r\nOr per empierti bene ogne disio,\r\nritorno a dichiararti in alcun loco,\r\nperch\u00E9 tu veggi l\u00EC cos\u00EC com\u2019 io.\r\n\r\nTu dici: \u201CIo veggio l\u2019acqua, io veggio il foco,\r\nl\u2019aere e la terra e tutte lor misture\r\nvenire a corruzione, e durar poco;\r\n\r\ne queste cose pur furon creature;\r\nper che, se ci\u00F2 ch\u2019\u00E8 detto \u00E8 stato vero,\r\nesser dovrien da corruzion sicure\u201D.\r\n\r\nLi angeli, frate, e \u2019l paese sincero\r\nnel qual tu se\u2019, dir si posson creati,\r\ns\u00EC come sono, in loro essere intero;\r\n\r\nma li alimenti che tu hai nomati\r\ne quelle cose che di lor si fanno\r\nda creata virt\u00F9 sono informati.\r\n\r\nCreata fu la materia ch\u2019elli hanno;\r\ncreata fu la virt\u00F9 informante\r\nin queste stelle che \u2019ntorno a lor vanno.\r\n\r\nL\u2019anima d\u2019ogne bruto e de le piante\r\ndi complession potenz\u00EFata tira\r\nlo raggio e \u2019l moto de le luci sante;\r\n\r\nma vostra vita sanza mezzo spira\r\nla somma beninanza, e la innamora\r\ndi s\u00E9 s\u00EC che poi sempre la disira.\r\n\r\nE quinci puoi argomentare ancora\r\nvostra resurrezion, se tu ripensi\r\ncome l\u2019umana carne fessi allora\r\n\r\nche li primi parenti intrambo fensi\u00BB.\r\n\r\n\r\n\r\n\r\nParadiso\r\nCanto VIII\r\n\r\n\r\nSolea creder lo mondo in suo periclo\r\nche la bella Ciprigna il folle amore\r\nraggiasse, volta nel terzo epiciclo;\r\n\r\nper che non pur a lei faceano onore\r\ndi sacrificio e di votivo grido\r\nle genti antiche ne l\u2019antico errore;\r\n\r\nma D\u00EFone onoravano e Cupido,\r\nquella per madre sua, questo per figlio,\r\ne dicean ch\u2019el sedette in grembo a Dido;\r\n\r\ne da costei ond\u2019 io principio piglio\r\npigliavano il vocabol de la stella\r\nche \u2019l sol vagheggia or da coppa or da ciglio.\r\n\r\nIo non m\u2019accorsi del salire in ella;\r\nma d\u2019esservi entro mi f\u00E9 assai fede\r\nla donna mia ch\u2019i\u2019 vidi far pi\u00F9 bella.\r\n\r\nE come in fiamma favilla si vede,\r\ne come in voce voce si discerne,\r\nquand\u2019 una \u00E8 ferma e altra va e riede,\r\n\r\nvid\u2019 io in essa luce altre lucerne\r\nmuoversi in giro pi\u00F9 e men correnti,\r\nal modo, credo, di lor viste interne.\r\n\r\nDi fredda nube non disceser venti,\r\no visibili o no, tanto festini,\r\nche non paressero impediti e lenti\r\n\r\na chi avesse quei lumi divini\r\nveduti a noi venir, lasciando il giro\r\npria cominciato in li alti Serafini;\r\n\r\ne dentro a quei che pi\u00F9 innanzi appariro\r\nsonava \u2018Osanna\u2019 s\u00EC, che unque poi\r\ndi r\u00EFudir non fui sanza disiro.\r\n\r\nIndi si fece l\u2019un pi\u00F9 presso a noi\r\ne solo incominci\u00F2: \u00ABTutti sem presti\r\nal tuo piacer, perch\u00E9 di noi ti gioi.\r\n\r\nNoi ci volgiam coi principi celesti\r\nd\u2019un giro e d\u2019un girare e d\u2019una sete,\r\nai quali tu del mondo gi\u00E0 dicesti:\r\n\r\n\u2018Voi che \u2019ntendendo il terzo ciel movete\u2019;\r\ne sem s\u00EC pien d\u2019amor, che, per piacerti,\r\nnon fia men dolce un poco di qu\u00EFete\u00BB.\r\n\r\nPoscia che li occhi miei si fuoro offerti\r\na la mia donna reverenti, ed essa\r\nfatti li avea di s\u00E9 contenti e certi,\r\n\r\nrivolsersi a la luce che promessa\r\ntanto s\u2019avea, e \u00ABDeh, chi siete?\u00BB fue\r\nla voce mia di grande affetto impressa.\r\n\r\nE quanta e quale vid\u2019 io lei far pi\u00F9e\r\nper allegrezza nova che s\u2019accrebbe,\r\nquando parlai, a l\u2019allegrezze sue!\r\n\r\nCos\u00EC fatta, mi disse: \u00ABIl mondo m\u2019ebbe\r\ngi\u00F9 poco tempo; e se pi\u00F9 fosse stato,\r\nmolto sar\u00E0 di mal, che non sarebbe.\r\n\r\nLa mia letizia mi ti tien celato\r\nche mi raggia dintorno e mi nasconde\r\nquasi animal di sua seta fasciato.\r\n\r\nAssai m\u2019amasti, e avesti ben onde;\r\nche s\u2019io fossi gi\u00F9 stato, io ti mostrava\r\ndi mio amor pi\u00F9 oltre che le fronde.\r\n\r\nQuella sinistra riva che si lava\r\ndi Rodano poi ch\u2019\u00E8 misto con Sorga,\r\nper suo segnore a tempo m\u2019aspettava,\r\n\r\ne quel corno d\u2019Ausonia che s\u2019imborga\r\ndi Bari e di Gaeta e di Catona,\r\nda ove Tronto e Verde in mare sgorga.\r\n\r\nFulgeami gi\u00E0 in fronte la corona\r\ndi quella terra che \u2019l Danubio riga\r\npoi che le ripe tedesche abbandona.\r\n\r\nE la bella Trinacria, che caliga\r\ntra Pachino e Peloro, sopra \u2019l golfo\r\nche riceve da Euro maggior briga,\r\n\r\nnon per Tifeo ma per nascente solfo,\r\nattesi avrebbe li suoi regi ancora,\r\nnati per me di Carlo e di Ridolfo,\r\n\r\nse mala segnoria, che sempre accora\r\nli popoli suggetti, non avesse\r\nmosso Palermo a gridar: \u201CMora, mora!\u201D.\r\n\r\nE se mio frate questo antivedesse,\r\nl\u2019avara povert\u00E0 di Catalogna\r\ngi\u00E0 fuggeria, perch\u00E9 non li offendesse;\r\n\r\nch\u00E9 veramente proveder bisogna\r\nper lui, o per altrui, s\u00EC ch\u2019a sua barca\r\ncarcata pi\u00F9 d\u2019incarco non si pogna.\r\n\r\nLa sua natura, che di larga parca\r\ndiscese, avria mestier di tal milizia\r\nche non curasse di mettere in arca\u00BB.\r\n\r\n\u00ABPer\u00F2 ch\u2019i\u2019 credo che l\u2019alta letizia\r\nche \u2019l tuo parlar m\u2019infonde, segnor mio,\r\nl\u00E0 \u2019ve ogne ben si termina e s\u2019inizia,\r\n\r\nper te si veggia come la vegg\u2019 io,\r\ngrata m\u2019\u00E8 pi\u00F9; e anco quest\u2019 ho caro\r\nperch\u00E9 \u2019l discerni rimirando in Dio.\r\n\r\nFatto m\u2019hai lieto, e cos\u00EC mi fa chiaro,\r\npoi che, parlando, a dubitar m\u2019hai mosso\r\ncom\u2019 esser pu\u00F2, di dolce seme, amaro\u00BB.\r\n\r\nQuesto io a lui; ed elli a me: \u00ABS\u2019io posso\r\nmostrarti un vero, a quel che tu dimandi\r\nterrai lo viso come tien lo dosso.\r\n\r\nLo ben che tutto il regno che tu scandi\r\nvolge e contenta, fa esser virtute\r\nsua provedenza in questi corpi grandi.\r\n\r\nE non pur le nature provedute\r\nsono in la mente ch\u2019\u00E8 da s\u00E9 perfetta,\r\nma esse insieme con la lor salute:\r\n\r\nper che quantunque quest\u2019 arco saetta\r\ndisposto cade a proveduto fine,\r\ns\u00EC come cosa in suo segno diretta.\r\n\r\nSe ci\u00F2 non fosse, il ciel che tu cammine\r\nproducerebbe s\u00EC li suoi effetti,\r\nche non sarebbero arti, ma ruine;\r\n\r\ne ci\u00F2 esser non pu\u00F2, se li \u2019ntelletti\r\nche muovon queste stelle non son manchi,\r\ne manco il primo, che non li ha perfetti.\r\n\r\nVuo\u2019 tu che questo ver pi\u00F9 ti s\u2019imbianchi?\u00BB.\r\nE io: \u00ABNon gi\u00E0; ch\u00E9 impossibil veggio\r\nche la natura, in quel ch\u2019\u00E8 uopo, stanchi\u00BB.\r\n\r\nOnd\u2019 elli ancora: \u00ABOr d\u00EC: sarebbe il peggio\r\nper l\u2019omo in terra, se non fosse cive?\u00BB.\r\n\u00ABS\u00EC\u00BB, rispuos\u2019 io; \u00ABe qui ragion non cheggio\u00BB.\r\n\r\n\u00ABE puot\u2019 elli esser, se gi\u00F9 non si vive\r\ndiversamente per diversi offici?\r\nNon, se \u2019l maestro vostro ben vi scrive\u00BB.\r\n\r\nS\u00EC venne deducendo infino a quici;\r\nposcia conchiuse: \u00ABDunque esser diverse\r\nconvien di vostri effetti le radici:\r\n\r\nper ch\u2019un nasce Solone e altro Serse,\r\naltro Melchised\u00E8ch e altro quello\r\nche, volando per l\u2019aere, il figlio perse.\r\n\r\nLa circular natura, ch\u2019\u00E8 suggello\r\na la cera mortal, fa ben sua arte,\r\nma non distingue l\u2019un da l\u2019altro ostello.\r\n\r\nQuinci addivien ch\u2019Esa\u00F9 si diparte\r\nper seme da Iac\u00F2b; e vien Quirino\r\nda s\u00EC vil padre, che si rende a Marte.\r\n\r\nNatura generata il suo cammino\r\nsimil farebbe sempre a\u2019 generanti,\r\nse non vincesse il proveder divino.\r\n\r\nOr quel che t\u2019era dietro t\u2019\u00E8 davanti:\r\nma perch\u00E9 sappi che di te mi giova,\r\nun corollario voglio che t\u2019ammanti.\r\n\r\nSempre natura, se fortuna trova\r\ndiscorde a s\u00E9, com\u2019 ogne altra semente\r\nfuor di sua reg\u00EFon, fa mala prova.\r\n\r\nE se \u2019l mondo l\u00E0 gi\u00F9 ponesse mente\r\nal fondamento che natura pone,\r\nseguendo lui, avria buona la gente.\r\n\r\nMa voi torcete a la relig\u00EFone\r\ntal che fia nato a cignersi la spada,\r\ne fate re di tal ch\u2019\u00E8 da sermone;\r\n\r\nonde la traccia vostra \u00E8 fuor di strada\u00BB.\r\n\r\n\r\n\r\n\r\nParadiso\r\nCanto IX\r\n\r\n\r\nDa poi che Carlo tuo, bella Clemenza,\r\nm\u2019ebbe chiarito, mi narr\u00F2 li \u2019nganni\r\nche ricever dovea la sua semenza;\r\n\r\nma disse: \u00ABTaci e lascia muover li anni\u00BB;\r\ns\u00EC ch\u2019io non posso dir se non che pianto\r\ngiusto verr\u00E0 di retro ai vostri danni.\r\n\r\nE gi\u00E0 la vita di quel lume santo\r\nrivolta s\u2019era al Sol che la r\u00EFempie\r\ncome quel ben ch\u2019a ogne cosa \u00E8 tanto.\r\n\r\nAhi anime ingannate e fatture empie,\r\nche da s\u00EC fatto ben torcete i cuori,\r\ndrizzando in vanit\u00E0 le vostre tempie!\r\n\r\nEd ecco un altro di quelli splendori\r\nver\u2019 me si fece, e \u2019l suo voler piacermi\r\nsignificava nel chiarir di fori.\r\n\r\nLi occhi di B\u00EBatrice, ch\u2019eran fermi\r\nsovra me, come pria, di caro assenso\r\nal mio disio certificato fermi.\r\n\r\n\u00ABDeh, metti al mio voler tosto compenso,\r\nbeato spirto\u00BB, dissi, \u00ABe fammi prova\r\nch\u2019i\u2019 possa in te refletter quel ch\u2019io penso!\u00BB.\r\n\r\nOnde la luce che m\u2019era ancor nova,\r\ndel suo profondo, ond\u2019 ella pria cantava,\r\nseguette come a cui di ben far giova:\r\n\r\n\u00ABIn quella parte de la terra prava\r\nitalica che siede tra R\u00EFalto\r\ne le fontane di Brenta e di Piava,\r\n\r\nsi leva un colle, e non surge molt\u2019 alto,\r\nl\u00E0 onde scese gi\u00E0 una facella\r\nche fece a la contrada un grande assalto.\r\n\r\nD\u2019una radice nacqui e io ed ella:\r\nCunizza fui chiamata, e qui refulgo\r\nperch\u00E9 mi vinse il lume d\u2019esta stella;\r\n\r\nma lietamente a me medesma indulgo\r\nla cagion di mia sorte, e non mi noia;\r\nche parria forse forte al vostro vulgo.\r\n\r\nDi questa luculenta e cara gioia\r\ndel nostro cielo che pi\u00F9 m\u2019\u00E8 propinqua,\r\ngrande fama rimase; e pria che moia,\r\n\r\nquesto centesimo anno ancor s\u2019incinqua:\r\nvedi se far si dee l\u2019omo eccellente,\r\ns\u00EC ch\u2019altra vita la prima relinqua.\r\n\r\nE ci\u00F2 non pensa la turba presente\r\nche Tagliamento e Adice richiude,\r\nn\u00E9 per esser battuta ancor si pente;\r\n\r\nma tosto fia che Padova al palude\r\ncanger\u00E0 l\u2019acqua che Vincenza bagna,\r\nper essere al dover le genti crude;\r\n\r\ne dove Sile e Cagnan s\u2019accompagna,\r\ntal signoreggia e va con la testa alta,\r\nche gi\u00E0 per lui carpir si fa la ragna.\r\n\r\nPianger\u00E0 Feltro ancora la difalta\r\nde l\u2019empio suo pastor, che sar\u00E0 sconcia\r\ns\u00EC, che per simil non s\u2019entr\u00F2 in malta.\r\n\r\nTroppo sarebbe larga la bigoncia\r\nche ricevesse il sangue ferrarese,\r\ne stanco chi \u2019l pesasse a oncia a oncia,\r\n\r\nche doner\u00E0 questo prete cortese\r\nper mostrarsi di parte; e cotai doni\r\nconformi fieno al viver del paese.\r\n\r\nS\u00F9 sono specchi, voi dicete Troni,\r\nonde refulge a noi Dio giudicante;\r\ns\u00EC che questi parlar ne paion buoni\u00BB.\r\n\r\nQui si tacette; e fecemi sembiante\r\nche fosse ad altro volta, per la rota\r\nin che si mise com\u2019 era davante.\r\n\r\nL\u2019altra letizia, che m\u2019era gi\u00E0 nota\r\nper cara cosa, mi si fece in vista\r\nqual fin balasso in che lo sol percuota.\r\n\r\nPer letiziar l\u00E0 s\u00F9 fulgor s\u2019acquista,\r\ns\u00EC come riso qui; ma gi\u00F9 s\u2019abbuia\r\nl\u2019ombra di fuor, come la mente \u00E8 trista.\r\n\r\n\u00ABDio vede tutto, e tuo veder s\u2019inluia\u00BB,\r\ndiss\u2019 io, \u00ABbeato spirto, s\u00EC che nulla\r\nvoglia di s\u00E9 a te puot\u2019 esser fuia.\r\n\r\nDunque la voce tua, che \u2019l ciel trastulla\r\nsempre col canto di quei fuochi pii\r\nche di sei ali facen la coculla,\r\n\r\nperch\u00E9 non satisface a\u2019 miei disii?\r\nGi\u00E0 non attendere\u2019 io tua dimanda,\r\ns\u2019io m\u2019intuassi, come tu t\u2019inmii\u00BB.\r\n\r\n\u00ABLa maggior valle in che l\u2019acqua si spanda\u00BB,\r\nincominciaro allor le sue parole,\r\n\u00ABfuor di quel mar che la terra inghirlanda,\r\n\r\ntra \u2019 discordanti liti contra \u2019l sole\r\ntanto sen va, che fa merid\u00EFano\r\nl\u00E0 dove l\u2019orizzonte pria far suole.\r\n\r\nDi quella valle fu\u2019 io litorano\r\ntra Ebro e Macra, che per cammin corto\r\nparte lo Genovese dal Toscano.\r\n\r\nAd un occaso quasi e ad un orto\r\nBuggea siede e la terra ond\u2019 io fui,\r\nche f\u00E9 del sangue suo gi\u00E0 caldo il porto.\r\n\r\nFolco mi disse quella gente a cui\r\nfu noto il nome mio; e questo cielo\r\ndi me s\u2019imprenta, com\u2019 io fe\u2019 di lui;\r\n\r\nch\u00E9 pi\u00F9 non arse la figlia di Belo,\r\nnoiando e a Sicheo e a Creusa,\r\ndi me, infin che si convenne al pelo;\r\n\r\nn\u00E9 quella Rodop\u00EBa che delusa\r\nfu da Demofoonte, n\u00E9 Alcide\r\nquando Iole nel core ebbe rinchiusa.\r\n\r\nNon per\u00F2 qui si pente, ma si ride,\r\nnon de la colpa, ch\u2019a mente non torna,\r\nma del valor ch\u2019ordin\u00F2 e provide.\r\n\r\nQui si rimira ne l\u2019arte ch\u2019addorna\r\ncotanto affetto, e discernesi \u2019l bene\r\nper che \u2019l mondo di s\u00F9 quel di gi\u00F9 torna.\r\n\r\nMa perch\u00E9 tutte le tue voglie piene\r\nten porti che son nate in questa spera,\r\nproceder ancor oltre mi convene.\r\n\r\nTu vuo\u2019 saper chi \u00E8 in questa lumera\r\nche qui appresso me cos\u00EC scintilla\r\ncome raggio di sole in acqua mera.\r\n\r\nOr sappi che l\u00E0 entro si tranquilla\r\nRaab; e a nostr\u2019 ordine congiunta,\r\ndi lei nel sommo grado si sigilla.\r\n\r\nDa questo cielo, in cui l\u2019ombra s\u2019appunta\r\nche \u2019l vostro mondo face, pria ch\u2019altr\u2019 alma\r\ndel tr\u00EFunfo di Cristo fu assunta.\r\n\r\nBen si convenne lei lasciar per palma\r\nin alcun cielo de l\u2019alta vittoria\r\nche s\u2019acquist\u00F2 con l\u2019una e l\u2019altra palma,\r\n\r\nperch\u2019 ella favor\u00F2 la prima gloria\r\ndi Ios\u00FC\u00E8 in su la Terra Santa,\r\nche poco tocca al papa la memoria.\r\n\r\nLa tua citt\u00E0, che di colui \u00E8 pianta\r\nche pria volse le spalle al suo fattore\r\ne di cui \u00E8 la \u2019nvidia tanto pianta,\r\n\r\nproduce e spande il maladetto fiore\r\nc\u2019ha disv\u00EFate le pecore e li agni,\r\nper\u00F2 che fatto ha lupo del pastore.\r\n\r\nPer questo l\u2019Evangelio e i dottor magni\r\nson derelitti, e solo ai Decretali\r\nsi studia, s\u00EC che pare a\u2019 lor vivagni.\r\n\r\nA questo intende il papa e \u2019 cardinali;\r\nnon vanno i lor pensieri a Nazarette,\r\nl\u00E0 dove Gabr\u00EFello aperse l\u2019ali.\r\n\r\nMa Vaticano e l\u2019altre parti elette\r\ndi Roma che son state cimitero\r\na la milizia che Pietro seguette,\r\n\r\ntosto libere fien de l\u2019avoltero\u00BB.\r\n\r\n\r\n\r\n\r\nParadiso\r\nCanto X\r\n\r\n\r\nGuardando nel suo Figlio con l\u2019Amore\r\nche l\u2019uno e l\u2019altro etternalmente spira,\r\nlo primo e ineffabile Valore\r\n\r\nquanto per mente e per loco si gira\r\ncon tant\u2019 ordine f\u00E9, ch\u2019esser non puote\r\nsanza gustar di lui chi ci\u00F2 rimira.\r\n\r\nLeva dunque, lettore, a l\u2019alte rote\r\nmeco la vista, dritto a quella parte\r\ndove l\u2019un moto e l\u2019altro si percuote;\r\n\r\ne l\u00EC comincia a vagheggiar ne l\u2019arte\r\ndi quel maestro che dentro a s\u00E9 l\u2019ama,\r\ntanto che mai da lei l\u2019occhio non parte.\r\n\r\nVedi come da indi si dirama\r\nl\u2019oblico cerchio che i pianeti porta,\r\nper sodisfare al mondo che li chiama.\r\n\r\nChe se la strada lor non fosse torta,\r\nmolta virt\u00F9 nel ciel sarebbe in vano,\r\ne quasi ogne potenza qua gi\u00F9 morta;\r\n\r\ne se dal dritto pi\u00F9 o men lontano\r\nfosse \u2019l partire, assai sarebbe manco\r\ne gi\u00F9 e s\u00F9 de l\u2019ordine mondano.\r\n\r\nOr ti riman, lettor, sovra \u2019l tuo banco,\r\ndietro pensando a ci\u00F2 che si preliba,\r\ns\u2019esser vuoi lieto assai prima che stanco.\r\n\r\nMesso t\u2019ho innanzi: omai per te ti ciba;\r\nch\u00E9 a s\u00E9 torce tutta la mia cura\r\nquella materia ond\u2019 io son fatto scriba.\r\n\r\nLo ministro maggior de la natura,\r\nche del valor del ciel lo mondo imprenta\r\ne col suo lume il tempo ne misura,\r\n\r\ncon quella parte che s\u00F9 si rammenta\r\ncongiunto, si girava per le spire\r\nin che pi\u00F9 tosto ognora s\u2019appresenta;\r\n\r\ne io era con lui; ma del salire\r\nnon m\u2019accors\u2019 io, se non com\u2019 uom s\u2019accorge,\r\nanzi \u2019l primo pensier, del suo venire.\r\n\r\n\u00C8 B\u00EBatrice quella che s\u00EC scorge\r\ndi bene in meglio, s\u00EC subitamente\r\nche l\u2019atto suo per tempo non si sporge.\r\n\r\nQuant\u2019 esser convenia da s\u00E9 lucente\r\nquel ch\u2019era dentro al sol dov\u2019 io entra\u2019mi,\r\nnon per color, ma per lume parvente!\r\n\r\nPerch\u2019 io lo \u2019ngegno e l\u2019arte e l\u2019uso chiami,\r\ns\u00EC nol direi che mai s\u2019imaginasse;\r\nma creder puossi e di veder si brami.\r\n\r\nE se le fantasie nostre son basse\r\na tanta altezza, non \u00E8 maraviglia;\r\nch\u00E9 sopra \u2019l sol non fu occhio ch\u2019andasse.\r\n\r\nTal era quivi la quarta famiglia\r\nde l\u2019alto Padre, che sempre la sazia,\r\nmostrando come spira e come figlia.\r\n\r\nE B\u00EBatrice cominci\u00F2: \u00ABRingrazia,\r\nringrazia il Sol de li angeli, ch\u2019a questo\r\nsensibil t\u2019ha levato per sua grazia\u00BB.\r\n\r\nCor di mortal non fu mai s\u00EC digesto\r\na divozione e a rendersi a Dio\r\ncon tutto \u2019l suo gradir cotanto presto,\r\n\r\ncome a quelle parole mi fec\u2019 io;\r\ne s\u00EC tutto \u2019l mio amore in lui si mise,\r\nche B\u00EBatrice ecliss\u00F2 ne l\u2019oblio.\r\n\r\nNon le dispiacque; ma s\u00EC se ne rise,\r\nche lo splendor de li occhi suoi ridenti\r\nmia mente unita in pi\u00F9 cose divise.\r\n\r\nIo vidi pi\u00F9 folg\u00F3r vivi e vincenti\r\nfar di noi centro e di s\u00E9 far corona,\r\npi\u00F9 dolci in voce che in vista lucenti:\r\n\r\ncos\u00EC cinger la figlia di Latona\r\nvedem talvolta, quando l\u2019aere \u00E8 pregno,\r\ns\u00EC che ritenga il fil che fa la zona.\r\n\r\nNe la corte del cielo, ond\u2019 io rivegno,\r\nsi trovan molte gioie care e belle\r\ntanto che non si posson trar del regno;\r\n\r\ne \u2019l canto di quei lumi era di quelle;\r\nchi non s\u2019impenna s\u00EC che l\u00E0 s\u00F9 voli,\r\ndal muto aspetti quindi le novelle.\r\n\r\nPoi, s\u00EC cantando, quelli ardenti soli\r\nsi fuor girati intorno a noi tre volte,\r\ncome stelle vicine a\u2019 fermi poli,\r\n\r\ndonne mi parver, non da ballo sciolte,\r\nma che s\u2019arrestin tacite, ascoltando\r\nfin che le nove note hanno ricolte.\r\n\r\nE dentro a l\u2019un senti\u2019 cominciar: \u00ABQuando\r\nlo raggio de la grazia, onde s\u2019accende\r\nverace amore e che poi cresce amando,\r\n\r\nmultiplicato in te tanto resplende,\r\nche ti conduce su per quella scala\r\nu\u2019 sanza risalir nessun discende;\r\n\r\nqual ti negasse il vin de la sua fiala\r\nper la tua sete, in libert\u00E0 non fora\r\nse non com\u2019 acqua ch\u2019al mar non si cala.\r\n\r\nTu vuo\u2019 saper di quai piante s\u2019infiora\r\nquesta ghirlanda che \u2019ntorno vagheggia\r\nla bella donna ch\u2019al ciel t\u2019avvalora.\r\n\r\nIo fui de li agni de la santa greggia\r\nche Domenico mena per cammino\r\nu\u2019 ben s\u2019impingua se non si vaneggia.\r\n\r\nQuesti che m\u2019\u00E8 a destra pi\u00F9 vicino,\r\nfrate e maestro fummi, ed esso Alberto\r\n\u00E8 di Cologna, e io Thomas d\u2019Aquino.\r\n\r\nSe s\u00EC di tutti li altri esser vuo\u2019 certo,\r\ndi retro al mio parlar ten vien col viso\r\ngirando su per lo beato serto.\r\n\r\nQuell\u2019 altro fiammeggiare esce del riso\r\ndi Graz\u00EFan, che l\u2019uno e l\u2019altro foro\r\naiut\u00F2 s\u00EC che piace in paradiso.\r\n\r\nL\u2019altro ch\u2019appresso addorna il nostro coro,\r\nquel Pietro fu che con la poverella\r\nofferse a Santa Chiesa suo tesoro.\r\n\r\nLa quinta luce, ch\u2019\u00E8 tra noi pi\u00F9 bella,\r\nspira di tale amor, che tutto \u2019l mondo\r\nl\u00E0 gi\u00F9 ne gola di saper novella:\r\n\r\nentro v\u2019\u00E8 l\u2019alta mente u\u2019 s\u00EC profondo\r\nsaver fu messo, che, se \u2019l vero \u00E8 vero,\r\na veder tanto non surse il secondo.\r\n\r\nAppresso vedi il lume di quel cero\r\nche gi\u00F9 in carne pi\u00F9 a dentro vide\r\nl\u2019angelica natura e \u2019l ministero.\r\n\r\nNe l\u2019altra piccioletta luce ride\r\nquello avvocato de\u2019 tempi cristiani\r\ndel cui latino Augustin si provide.\r\n\r\nOr se tu l\u2019occhio de la mente trani\r\ndi luce in luce dietro a le mie lode,\r\ngi\u00E0 de l\u2019ottava con sete rimani.\r\n\r\nPer vedere ogne ben dentro vi gode\r\nl\u2019anima santa che \u2019l mondo fallace\r\nfa manifesto a chi di lei ben ode.\r\n\r\nLo corpo ond\u2019 ella fu cacciata giace\r\ngiuso in Cieldauro; ed essa da martiro\r\ne da essilio venne a questa pace.\r\n\r\nVedi oltre fiammeggiar l\u2019ardente spiro\r\nd\u2019Isidoro, di Beda e di Riccardo,\r\nche a considerar fu pi\u00F9 che viro.\r\n\r\nQuesti onde a me ritorna il tuo riguardo,\r\n\u00E8 \u2019l lume d\u2019uno spirto che \u2019n pensieri\r\ngravi a morir li parve venir tardo:\r\n\r\nessa \u00E8 la luce etterna di Sigieri,\r\nche, leggendo nel Vico de li Strami,\r\nsilogizz\u00F2 invid\u00EFosi veri\u00BB.\r\n\r\nIndi, come orologio che ne chiami\r\nne l\u2019ora che la sposa di Dio surge\r\na mattinar lo sposo perch\u00E9 l\u2019ami,\r\n\r\nche l\u2019una parte e l\u2019altra tira e urge,\r\ntin tin sonando con s\u00EC dolce nota,\r\nche \u2019l ben disposto spirto d\u2019amor turge;\r\n\r\ncos\u00EC vid\u2019 \u00EFo la gloriosa rota\r\nmuoversi e render voce a voce in tempra\r\ne in dolcezza ch\u2019esser non p\u00F2 nota\r\n\r\nse non col\u00E0 dove gioir s\u2019insempra.\r\n\r\n\r\n\r\n\r\nParadiso\r\nCanto XI\r\n\r\n\r\nO insensata cura de\u2019 mortali,\r\nquanto son difettivi silogismi\r\nquei che ti fanno in basso batter l\u2019ali!\r\n\r\nChi dietro a iura e chi ad amforismi\r\nsen giva, e chi seguendo sacerdozio,\r\ne chi regnar per forza o per sofismi,\r\n\r\ne chi rubare e chi civil negozio,\r\nchi nel diletto de la carne involto\r\ns\u2019affaticava e chi si dava a l\u2019ozio,\r\n\r\nquando, da tutte queste cose sciolto,\r\ncon B\u00EBatrice m\u2019era suso in cielo\r\ncotanto glor\u00EFosamente accolto.\r\n\r\nPoi che ciascuno fu tornato ne lo\r\npunto del cerchio in che avanti s\u2019era,\r\nfermossi, come a candellier candelo.\r\n\r\nE io senti\u2019 dentro a quella lumera\r\nche pria m\u2019avea parlato, sorridendo\r\nincominciar, faccendosi pi\u00F9 mera:\r\n\r\n\u00ABCos\u00EC com\u2019 io del suo raggio resplendo,\r\ns\u00EC, riguardando ne la luce etterna,\r\nli tuoi pensieri onde cagioni apprendo.\r\n\r\nTu dubbi, e hai voler che si ricerna\r\nin s\u00EC aperta e \u2019n s\u00EC distesa lingua\r\nlo dicer mio, ch\u2019al tuo sentir si sterna,\r\n\r\nove dinanzi dissi: \u201CU\u2019 ben s\u2019impingua\u201D,\r\ne l\u00E0 u\u2019 dissi: \u201CNon nacque il secondo\u201D;\r\ne qui \u00E8 uopo che ben si distingua.\r\n\r\nLa provedenza, che governa il mondo\r\ncon quel consiglio nel quale ogne aspetto\r\ncreato \u00E8 vinto pria che vada al fondo,\r\n\r\nper\u00F2 che andasse ver\u2019 lo suo diletto\r\nla sposa di colui ch\u2019ad alte grida\r\ndispos\u00F2 lei col sangue benedetto,\r\n\r\nin s\u00E9 sicura e anche a lui pi\u00F9 fida,\r\ndue principi ordin\u00F2 in suo favore,\r\nche quinci e quindi le fosser per guida.\r\n\r\nL\u2019un fu tutto serafico in ardore;\r\nl\u2019altro per sap\u00EFenza in terra fue\r\ndi cherubica luce uno splendore.\r\n\r\nDe l\u2019un dir\u00F2, per\u00F2 che d\u2019amendue\r\nsi dice l\u2019un pregiando, qual ch\u2019om prende,\r\nperch\u2019 ad un fine fur l\u2019opere sue.\r\n\r\nIntra Tupino e l\u2019acqua che discende\r\ndel colle eletto dal beato Ubaldo,\r\nfertile costa d\u2019alto monte pende,\r\n\r\nonde Perugia sente freddo e caldo\r\nda Porta Sole; e di rietro le piange\r\nper grave giogo Nocera con Gualdo.\r\n\r\nDi questa costa, l\u00E0 dov\u2019 ella frange\r\npi\u00F9 sua rattezza, nacque al mondo un sole,\r\ncome fa questo talvolta di Gange.\r\n\r\nPer\u00F2 chi d\u2019esso loco fa parole,\r\nnon dica Ascesi, ch\u00E9 direbbe corto,\r\nma Or\u00EFente, se proprio dir vuole.\r\n\r\nNon era ancor molto lontan da l\u2019orto,\r\nch\u2019el cominci\u00F2 a far sentir la terra\r\nde la sua gran virtute alcun conforto;\r\n\r\nch\u00E9 per tal donna, giovinetto, in guerra\r\ndel padre corse, a cui, come a la morte,\r\nla porta del piacer nessun diserra;\r\n\r\ne dinanzi a la sua spirital corte\r\net coram patre le si fece unito;\r\nposcia di d\u00EC in d\u00EC l\u2019am\u00F2 pi\u00F9 forte.\r\n\r\nQuesta, privata del primo marito,\r\nmillecent\u2019 anni e pi\u00F9 dispetta e scura\r\nfino a costui si stette sanza invito;\r\n\r\nn\u00E9 valse udir che la trov\u00F2 sicura\r\ncon Amiclate, al suon de la sua voce,\r\ncolui ch\u2019a tutto \u2019l mondo f\u00E9 paura;\r\n\r\nn\u00E9 valse esser costante n\u00E9 feroce,\r\ns\u00EC che, dove Maria rimase giuso,\r\nella con Cristo pianse in su la croce.\r\n\r\nMa perch\u2019 io non proceda troppo chiuso,\r\nFrancesco e Povert\u00E0 per questi amanti\r\nprendi oramai nel mio parlar diffuso.\r\n\r\nLa lor concordia e i lor lieti sembianti,\r\namore e maraviglia e dolce sguardo\r\nfacieno esser cagion di pensier santi;\r\n\r\ntanto che \u2019l venerabile Bernardo\r\nsi scalz\u00F2 prima, e dietro a tanta pace\r\ncorse e, correndo, li parve esser tardo.\r\n\r\nOh ignota ricchezza! oh ben ferace!\r\nScalzasi Egidio, scalzasi Silvestro\r\ndietro a lo sposo, s\u00EC la sposa piace.\r\n\r\nIndi sen va quel padre e quel maestro\r\ncon la sua donna e con quella famiglia\r\nche gi\u00E0 legava l\u2019umile capestro.\r\n\r\nN\u00E9 li grav\u00F2 vilt\u00E0 di cuor le ciglia\r\nper esser fi\u2019 di Pietro Bernardone,\r\nn\u00E9 per parer dispetto a maraviglia;\r\n\r\nma regalmente sua dura intenzione\r\nad Innocenzio aperse, e da lui ebbe\r\nprimo sigillo a sua relig\u00EFone.\r\n\r\nPoi che la gente poverella crebbe\r\ndietro a costui, la cui mirabil vita\r\nmeglio in gloria del ciel si canterebbe,\r\n\r\ndi seconda corona redimita\r\nfu per Onorio da l\u2019Etterno Spiro\r\nla santa voglia d\u2019esto archimandrita.\r\n\r\nE poi che, per la sete del martiro,\r\nne la presenza del Soldan superba\r\npredic\u00F2 Cristo e li altri che \u2019l seguiro,\r\n\r\ne per trovare a conversione acerba\r\ntroppo la gente e per non stare indarno,\r\nredissi al frutto de l\u2019italica erba,\r\n\r\nnel crudo sasso intra Tevero e Arno\r\nda Cristo prese l\u2019ultimo sigillo,\r\nche le sue membra due anni portarno.\r\n\r\nQuando a colui ch\u2019a tanto ben sortillo\r\npiacque di trarlo suso a la mercede\r\nch\u2019el merit\u00F2 nel suo farsi pusillo,\r\n\r\na\u2019 frati suoi, s\u00EC com\u2019 a giuste rede,\r\nraccomand\u00F2 la donna sua pi\u00F9 cara,\r\ne comand\u00F2 che l\u2019amassero a fede;\r\n\r\ne del suo grembo l\u2019anima preclara\r\nmover si volle, tornando al suo regno,\r\ne al suo corpo non volle altra bara.\r\n\r\nPensa oramai qual fu colui che degno\r\ncollega fu a mantener la barca\r\ndi Pietro in alto mar per dritto segno;\r\n\r\ne questo fu il nostro patr\u00EFarca;\r\nper che qual segue lui, com\u2019 el comanda,\r\ndiscerner puoi che buone merce carca.\r\n\r\nMa \u2019l suo pecuglio di nova vivanda\r\n\u00E8 fatto ghiotto, s\u00EC ch\u2019esser non puote\r\nche per diversi salti non si spanda;\r\n\r\ne quanto le sue pecore remote\r\ne vagabunde pi\u00F9 da esso vanno,\r\npi\u00F9 tornano a l\u2019ovil di latte v\u00F2te.\r\n\r\nBen son di quelle che temono \u2019l danno\r\ne stringonsi al pastor; ma son s\u00EC poche,\r\nche le cappe fornisce poco panno.\r\n\r\nOr, se le mie parole non son fioche,\r\nse la tua aud\u00EFenza \u00E8 stata attenta,\r\nse ci\u00F2 ch\u2019\u00E8 detto a la mente revoche,\r\n\r\nin parte fia la tua voglia contenta,\r\nperch\u00E9 vedrai la pianta onde si scheggia,\r\ne vedra\u2019 il corr\u00E8gger che argomenta\r\n\r\n\u201CU\u2019 ben s\u2019impingua, se non si vaneggia\u201D\u00BB.\r\n\r\n\r\n\r\n\r\nParadiso\r\nCanto XII\r\n\r\n\r\nS\u00EC tosto come l\u2019ultima parola\r\nla benedetta fiamma per dir tolse,\r\na rotar cominci\u00F2 la santa mola;\r\n\r\ne nel suo giro tutta non si volse\r\nprima ch\u2019un\u2019altra di cerchio la chiuse,\r\ne moto a moto e canto a canto colse;\r\n\r\ncanto che tanto vince nostre muse,\r\nnostre serene in quelle dolci tube,\r\nquanto primo splendor quel ch\u2019e\u2019 refuse.\r\n\r\nCome si volgon per tenera nube\r\ndue archi paralelli e concolori,\r\nquando Iunone a sua ancella iube,\r\n\r\nnascendo di quel d\u2019entro quel di fori,\r\na guisa del parlar di quella vaga\r\nch\u2019amor consunse come sol vapori,\r\n\r\ne fanno qui la gente esser presaga,\r\nper lo patto che Dio con No\u00E8 puose,\r\ndel mondo che gi\u00E0 mai pi\u00F9 non s\u2019allaga:\r\n\r\ncos\u00EC di quelle sempiterne rose\r\nvolgiensi circa noi le due ghirlande,\r\ne s\u00EC l\u2019estrema a l\u2019intima rispuose.\r\n\r\nPoi che \u2019l tripudio e l\u2019altra festa grande,\r\ns\u00EC del cantare e s\u00EC del fiammeggiarsi\r\nluce con luce gaud\u00EFose e blande,\r\n\r\ninsieme a punto e a voler quetarsi,\r\npur come li occhi ch\u2019al piacer che i move\r\nconviene insieme chiudere e levarsi;\r\n\r\ndel cor de l\u2019una de le luci nove\r\nsi mosse voce, che l\u2019ago a la stella\r\nparer mi fece in volgermi al suo dove;\r\n\r\ne cominci\u00F2: \u00ABL\u2019amor che mi fa bella\r\nmi tragge a ragionar de l\u2019altro duca\r\nper cui del mio s\u00EC ben ci si favella.\r\n\r\nDegno \u00E8 che, dov\u2019 \u00E8 l\u2019un, l\u2019altro s\u2019induca:\r\ns\u00EC che, com\u2019 elli ad una militaro,\r\ncos\u00EC la gloria loro insieme luca.\r\n\r\nL\u2019essercito di Cristo, che s\u00EC caro\r\ncost\u00F2 a r\u00EFarmar, dietro a la \u2019nsegna\r\nsi movea tardo, sospeccioso e raro,\r\n\r\nquando lo \u2019mperador che sempre regna\r\nprovide a la milizia, ch\u2019era in forse,\r\nper sola grazia, non per esser degna;\r\n\r\ne, come \u00E8 detto, a sua sposa soccorse\r\ncon due campioni, al cui fare, al cui dire\r\nlo popol disv\u00EFato si raccorse.\r\n\r\nIn quella parte ove surge ad aprire\r\nZefiro dolce le novelle fronde\r\ndi che si vede Europa rivestire,\r\n\r\nnon molto lungi al percuoter de l\u2019onde\r\ndietro a le quali, per la lunga foga,\r\nlo sol talvolta ad ogne uom si nasconde,\r\n\r\nsiede la fortunata Calaroga\r\nsotto la protezion del grande scudo\r\nin che soggiace il leone e soggioga:\r\n\r\ndentro vi nacque l\u2019amoroso drudo\r\nde la fede cristiana, il santo atleta\r\nbenigno a\u2019 suoi e a\u2019 nemici crudo;\r\n\r\ne come fu creata, fu repleta\r\ns\u00EC la sua mente di viva vertute\r\nche, ne la madre, lei fece profeta.\r\n\r\nPoi che le sponsalizie fuor compiute\r\nal sacro fonte intra lui e la Fede,\r\nu\u2019 si dotar di mut\u00FCa salute,\r\n\r\nla donna che per lui l\u2019assenso diede,\r\nvide nel sonno il mirabile frutto\r\nch\u2019uscir dovea di lui e de le rede;\r\n\r\ne perch\u00E9 fosse qual era in costrutto,\r\nquinci si mosse spirito a nomarlo\r\ndel possessivo di cui era tutto.\r\n\r\nDomenico fu detto; e io ne parlo\r\ns\u00EC come de l\u2019agricola che Cristo\r\nelesse a l\u2019orto suo per aiutarlo.\r\n\r\nBen parve messo e famigliar di Cristo:\r\nche \u2019l primo amor che \u2019n lui fu manifesto,\r\nfu al primo consiglio che di\u00E8 Cristo.\r\n\r\nSpesse f\u00EFate fu tacito e desto\r\ntrovato in terra da la sua nutrice,\r\ncome dicesse: \u2018Io son venuto a questo\u2019.\r\n\r\nOh padre suo veramente Felice!\r\noh madre sua veramente Giovanna,\r\nse, interpretata, val come si dice!\r\n\r\nNon per lo mondo, per cui mo s\u2019affanna\r\ndi retro ad Ost\u00EFense e a Taddeo,\r\nma per amor de la verace manna\r\n\r\nin picciol tempo gran dottor si feo;\r\ntal che si mise a circ\u00FCir la vigna\r\nche tosto imbianca, se \u2019l vignaio \u00E8 reo.\r\n\r\nE a la sedia che fu gi\u00E0 benigna\r\npi\u00F9 a\u2019 poveri giusti, non per lei,\r\nma per colui che siede, che traligna,\r\n\r\nnon dispensare o due o tre per sei,\r\nnon la fortuna di prima vacante,\r\nnon decimas, quae sunt pauperum Dei,\r\n\r\naddimand\u00F2, ma contro al mondo errante\r\nlicenza di combatter per lo seme\r\ndel qual ti fascian ventiquattro piante.\r\n\r\nPoi, con dottrina e con volere insieme,\r\ncon l\u2019officio appostolico si mosse\r\nquasi torrente ch\u2019alta vena preme;\r\n\r\ne ne li sterpi eretici percosse\r\nl\u2019impeto suo, pi\u00F9 vivamente quivi\r\ndove le resistenze eran pi\u00F9 grosse.\r\n\r\nDi lui si fecer poi diversi rivi\r\nonde l\u2019orto catolico si riga,\r\ns\u00EC che i suoi arbuscelli stan pi\u00F9 vivi.\r\n\r\nSe tal fu l\u2019una rota de la biga\r\nin che la Santa Chiesa si difese\r\ne vinse in campo la sua civil briga,\r\n\r\nben ti dovrebbe assai esser palese\r\nl\u2019eccellenza de l\u2019altra, di cui Tomma\r\ndinanzi al mio venir fu s\u00EC cortese.\r\n\r\nMa l\u2019orbita che f\u00E9 la parte somma\r\ndi sua circunferenza, \u00E8 derelitta,\r\ns\u00EC ch\u2019\u00E8 la muffa dov\u2019 era la gromma.\r\n\r\nLa sua famiglia, che si mosse dritta\r\ncoi piedi a le sue orme, \u00E8 tanto volta,\r\nche quel dinanzi a quel di retro gitta;\r\n\r\ne tosto si vedr\u00E0 de la ricolta\r\nde la mala coltura, quando il loglio\r\nsi lagner\u00E0 che l\u2019arca li sia tolta.\r\n\r\nBen dico, chi cercasse a foglio a foglio\r\nnostro volume, ancor troveria carta\r\nu\u2019 leggerebbe \u201CI\u2019 mi son quel ch\u2019i\u2019 soglio\u201D;\r\n\r\nma non fia da Casal n\u00E9 d\u2019Acquasparta,\r\nl\u00E0 onde vegnon tali a la scrittura,\r\nch\u2019uno la fugge e altro la coarta.\r\n\r\nIo son la vita di Bonaventura\r\nda Bagnoregio, che ne\u2019 grandi offici\r\nsempre pospuosi la sinistra cura.\r\n\r\nIlluminato e Augustin son quici,\r\nche fuor de\u2019 primi scalzi poverelli\r\nche nel capestro a Dio si fero amici.\r\n\r\nUgo da San Vittore \u00E8 qui con elli,\r\ne Pietro Mangiadore e Pietro Spano,\r\nlo qual gi\u00F9 luce in dodici libelli;\r\n\r\nNat\u00E0n profeta e \u2019l metropolitano\r\nCrisostomo e Anselmo e quel Donato\r\nch\u2019a la prim\u2019 arte degn\u00F2 porre mano.\r\n\r\nRabano \u00E8 qui, e lucemi dallato\r\nil calavrese abate Giovacchino\r\ndi spirito profetico dotato.\r\n\r\nAd inveggiar cotanto paladino\r\nmi mosse l\u2019infiammata cortesia\r\ndi fra Tommaso e \u2019l discreto latino;\r\n\r\ne mosse meco questa compagnia\u00BB.\r\n\r\n\r\n\r\n\r\nParadiso\r\nCanto XIII\r\n\r\n\r\nImagini, chi bene intender cupe\r\nquel ch\u2019i\u2019 or vidi\u2014e ritegna l\u2019image,\r\nmentre ch\u2019io dico, come ferma rupe\u2014,\r\n\r\nquindici stelle che \u2019n diverse plage\r\nlo ciel avvivan di tanto sereno\r\nche soperchia de l\u2019aere ogne compage;\r\n\r\nimagini quel carro a cu\u2019 il seno\r\nbasta del nostro cielo e notte e giorno,\r\ns\u00EC ch\u2019al volger del temo non vien meno;\r\n\r\nimagini la bocca di quel corno\r\nche si comincia in punta de lo stelo\r\na cui la prima rota va dintorno,\r\n\r\naver fatto di s\u00E9 due segni in cielo,\r\nqual fece la figliuola di Minoi\r\nallora che sent\u00EC di morte il gelo;\r\n\r\ne l\u2019un ne l\u2019altro aver li raggi suoi,\r\ne amendue girarsi per maniera\r\nche l\u2019uno andasse al primo e l\u2019altro al poi;\r\n\r\ne avr\u00E0 quasi l\u2019ombra de la vera\r\ncostellazione e de la doppia danza\r\nche circulava il punto dov\u2019 io era:\r\n\r\npoi ch\u2019\u00E8 tanto di l\u00E0 da nostra usanza,\r\nquanto di l\u00E0 dal mover de la Chiana\r\nsi move il ciel che tutti li altri avanza.\r\n\r\nL\u00EC si cant\u00F2 non Bacco, non Peana,\r\nma tre persone in divina natura,\r\ne in una persona essa e l\u2019umana.\r\n\r\nCompi\u00E9 \u2019l cantare e \u2019l volger sua misura;\r\ne attesersi a noi quei santi lumi,\r\nfelicitando s\u00E9 di cura in cura.\r\n\r\nRuppe il silenzio ne\u2019 concordi numi\r\nposcia la luce in che mirabil vita\r\ndel poverel di Dio narrata fumi,\r\n\r\ne disse: \u00ABQuando l\u2019una paglia \u00E8 trita,\r\nquando la sua semenza \u00E8 gi\u00E0 riposta,\r\na batter l\u2019altra dolce amor m\u2019invita.\r\n\r\nTu credi che nel petto onde la costa\r\nsi trasse per formar la bella guancia\r\nil cui palato a tutto \u2019l mondo costa,\r\n\r\ne in quel che, forato da la lancia,\r\ne prima e poscia tanto sodisfece,\r\nche d\u2019ogne colpa vince la bilancia,\r\n\r\nquantunque a la natura umana lece\r\naver di lume, tutto fosse infuso\r\nda quel valor che l\u2019uno e l\u2019altro fece;\r\n\r\ne per\u00F2 miri a ci\u00F2 ch\u2019io dissi suso,\r\nquando narrai che non ebbe \u2019l secondo\r\nlo ben che ne la quinta luce \u00E8 chiuso.\r\n\r\nOr apri li occhi a quel ch\u2019io ti rispondo,\r\ne vedr\u00E4i il tuo credere e \u2019l mio dire\r\nnel vero farsi come centro in tondo.\r\n\r\nCi\u00F2 che non more e ci\u00F2 che pu\u00F2 morire\r\nnon \u00E8 se non splendor di quella idea\r\nche partorisce, amando, il nostro Sire;\r\n\r\nch\u00E9 quella viva luce che s\u00EC mea\r\ndal suo lucente, che non si disuna\r\nda lui n\u00E9 da l\u2019amor ch\u2019a lor s\u2019intrea,\r\n\r\nper sua bontate il suo raggiare aduna,\r\nquasi specchiato, in nove sussistenze,\r\netternalmente rimanendosi una.\r\n\r\nQuindi discende a l\u2019ultime potenze\r\ngi\u00F9 d\u2019atto in atto, tanto divenendo,\r\nche pi\u00F9 non fa che brevi contingenze;\r\n\r\ne queste contingenze essere intendo\r\nle cose generate, che produce\r\ncon seme e sanza seme il ciel movendo.\r\n\r\nLa cera di costoro e chi la duce\r\nnon sta d\u2019un modo; e per\u00F2 sotto \u2019l segno\r\nid\u00EBale poi pi\u00F9 e men traluce.\r\n\r\nOnd\u2019 elli avvien ch\u2019un medesimo legno,\r\nsecondo specie, meglio e peggio frutta;\r\ne voi nascete con diverso ingegno.\r\n\r\nSe fosse a punto la cera dedutta\r\ne fosse il cielo in sua virt\u00F9 supprema,\r\nla luce del suggel parrebbe tutta;\r\n\r\nma la natura la d\u00E0 sempre scema,\r\nsimilemente operando a l\u2019artista\r\nch\u2019a l\u2019abito de l\u2019arte ha man che trema.\r\n\r\nPer\u00F2 se \u2019l caldo amor la chiara vista\r\nde la prima virt\u00F9 dispone e segna,\r\ntutta la perfezion quivi s\u2019acquista.\r\n\r\nCos\u00EC fu fatta gi\u00E0 la terra degna\r\ndi tutta l\u2019animal perfez\u00EFone;\r\ncos\u00EC fu fatta la Vergine pregna;\r\n\r\ns\u00EC ch\u2019io commendo tua oppin\u00EFone,\r\nche l\u2019umana natura mai non fue\r\nn\u00E9 fia qual fu in quelle due persone.\r\n\r\nOr s\u2019i\u2019 non procedesse avanti pi\u00F9e,\r\n\u2018Dunque, come costui fu sanza pare?\u2019\r\ncomincerebber le parole tue.\r\n\r\nMa perch\u00E9 paia ben ci\u00F2 che non pare,\r\npensa chi era, e la cagion che \u2019l mosse,\r\nquando fu detto \u201CChiedi\u201D, a dimandare.\r\n\r\nNon ho parlato s\u00EC, che tu non posse\r\nben veder ch\u2019el fu re, che chiese senno\r\nacci\u00F2 che re suffic\u00EFente fosse;\r\n\r\nnon per sapere il numero in che enno\r\nli motor di qua s\u00F9, o se necesse\r\ncon contingente mai necesse fenno;\r\n\r\nnon si est dare primum motum esse,\r\no se del mezzo cerchio far si puote\r\ntr\u00EFangol s\u00EC ch\u2019un retto non avesse.\r\n\r\nOnde, se ci\u00F2 ch\u2019io dissi e questo note,\r\nregal prudenza \u00E8 quel vedere impari\r\nin che lo stral di mia intenzion percuote;\r\n\r\ne se al \u201Csurse\u201D drizzi li occhi chiari,\r\nvedrai aver solamente respetto\r\nai regi, che son molti, e \u2019 buon son rari.\r\n\r\nCon questa distinzion prendi \u2019l mio detto;\r\ne cos\u00EC puote star con quel che credi\r\ndel primo padre e del nostro Diletto.\r\n\r\nE questo ti sia sempre piombo a\u2019 piedi,\r\nper farti mover lento com\u2019 uom lasso\r\ne al s\u00EC e al no che tu non vedi:\r\n\r\nch\u00E9 quelli \u00E8 tra li stolti bene a basso,\r\nche sanza distinzione afferma e nega\r\nne l\u2019un cos\u00EC come ne l\u2019altro passo;\r\n\r\nperch\u2019 elli \u2019ncontra che pi\u00F9 volte piega\r\nl\u2019oppin\u00EFon corrente in falsa parte,\r\ne poi l\u2019affetto l\u2019intelletto lega.\r\n\r\nVie pi\u00F9 che \u2019ndarno da riva si parte,\r\nperch\u00E9 non torna tal qual e\u2019 si move,\r\nchi pesca per lo vero e non ha l\u2019arte.\r\n\r\nE di ci\u00F2 sono al mondo aperte prove\r\nParmenide, Melisso e Brisso e molti,\r\nli quali andaro e non sap\u00EBan dove;\r\n\r\ns\u00EC f\u00E9 Sabellio e Arrio e quelli stolti\r\nche furon come spade a le Scritture\r\nin render torti li diritti volti.\r\n\r\nNon sien le genti, ancor, troppo sicure\r\na giudicar, s\u00EC come quei che stima\r\nle biade in campo pria che sien mature;\r\n\r\nch\u2019i\u2019 ho veduto tutto \u2019l verno prima\r\nlo prun mostrarsi rigido e feroce,\r\nposcia portar la rosa in su la cima;\r\n\r\ne legno vidi gi\u00E0 dritto e veloce\r\ncorrer lo mar per tutto suo cammino,\r\nperire al fine a l\u2019intrar de la foce.\r\n\r\nNon creda donna Berta e ser Martino,\r\nper vedere un furare, altro offerere,\r\nvederli dentro al consiglio divino;\r\n\r\nch\u00E9 quel pu\u00F2 surgere, e quel pu\u00F2 cadere\u00BB.\r\n\r\n\r\n\r\n\r\nParadiso\r\nCanto XIV\r\n\r\n\r\nDal centro al cerchio, e s\u00EC dal cerchio al centro\r\nmovesi l\u2019acqua in un ritondo vaso,\r\nsecondo ch\u2019\u00E8 percosso fuori o dentro:\r\n\r\nne la mia mente f\u00E9 s\u00F9bito caso\r\nquesto ch\u2019io dico, s\u00EC come si tacque\r\nla glor\u00EFosa vita di Tommaso,\r\n\r\nper la similitudine che nacque\r\ndel suo parlare e di quel di Beatrice,\r\na cui s\u00EC cominciar, dopo lui, piacque:\r\n\r\n\u00ABA costui fa mestieri, e nol vi dice\r\nn\u00E9 con la voce n\u00E9 pensando ancora,\r\nd\u2019un altro vero andare a la radice.\r\n\r\nDiteli se la luce onde s\u2019infiora\r\nvostra sustanza, rimarr\u00E0 con voi\r\netternalmente s\u00EC com\u2019 ell\u2019 \u00E8 ora;\r\n\r\ne se rimane, dite come, poi\r\nche sarete visibili rifatti,\r\nesser por\u00E0 ch\u2019al veder non vi n\u00F2i\u00BB.\r\n\r\nCome, da pi\u00F9 letizia pinti e tratti,\r\na la f\u00EFata quei che vanno a rota\r\nlevan la voce e rallegrano li atti,\r\n\r\ncos\u00EC, a l\u2019orazion pronta e divota,\r\nli santi cerchi mostrar nova gioia\r\nnel torneare e ne la mira nota.\r\n\r\nQual si lamenta perch\u00E9 qui si moia\r\nper viver col\u00E0 s\u00F9, non vide quive\r\nlo refrigerio de l\u2019etterna ploia.\r\n\r\nQuell\u2019 uno e due e tre che sempre vive\r\ne regna sempre in tre e \u2019n due e \u2019n uno,\r\nnon circunscritto, e tutto circunscrive,\r\n\r\ntre volte era cantato da ciascuno\r\ndi quelli spirti con tal melodia,\r\nch\u2019ad ogne merto saria giusto muno.\r\n\r\nE io udi\u2019 ne la luce pi\u00F9 dia\r\ndel minor cerchio una voce modesta,\r\nforse qual fu da l\u2019angelo a Maria,\r\n\r\nrisponder: \u00ABQuanto fia lunga la festa\r\ndi paradiso, tanto il nostro amore\r\nsi ragger\u00E0 dintorno cotal vesta.\r\n\r\nLa sua chiarezza s\u00E9guita l\u2019ardore;\r\nl\u2019ardor la vis\u00EFone, e quella \u00E8 tanta,\r\nquant\u2019 ha di grazia sovra suo valore.\r\n\r\nCome la carne glor\u00EFosa e santa\r\nfia rivestita, la nostra persona\r\npi\u00F9 grata fia per esser tutta quanta;\r\n\r\nper che s\u2019accrescer\u00E0 ci\u00F2 che ne dona\r\ndi grat\u00FCito lume il sommo bene,\r\nlume ch\u2019a lui veder ne condiziona;\r\n\r\nonde la vis\u00EFon crescer convene,\r\ncrescer l\u2019ardor che di quella s\u2019accende,\r\ncrescer lo raggio che da esso vene.\r\n\r\nMa s\u00EC come carbon che fiamma rende,\r\ne per vivo candor quella soverchia,\r\ns\u00EC che la sua parvenza si difende;\r\n\r\ncos\u00EC questo folg\u00F3r che gi\u00E0 ne cerchia\r\nfia vinto in apparenza da la carne\r\nche tutto d\u00EC la terra ricoperchia;\r\n\r\nn\u00E9 potr\u00E0 tanta luce affaticarne:\r\nch\u00E9 li organi del corpo saran forti\r\na tutto ci\u00F2 che potr\u00E0 dilettarne\u00BB.\r\n\r\nTanto mi parver s\u00F9biti e accorti\r\ne l\u2019uno e l\u2019altro coro a dicer \u00ABAmme!\u00BB,\r\nche ben mostrar disio d\u2019i corpi morti:\r\n\r\nforse non pur per lor, ma per le mamme,\r\nper li padri e per li altri che fuor cari\r\nanzi che fosser sempiterne fiamme.\r\n\r\nEd ecco intorno, di chiarezza pari,\r\nnascere un lustro sopra quel che v\u2019era,\r\nper guisa d\u2019orizzonte che rischiari.\r\n\r\nE s\u00EC come al salir di prima sera\r\ncomincian per lo ciel nove parvenze,\r\ns\u00EC che la vista pare e non par vera,\r\n\r\nparvemi l\u00EC novelle sussistenze\r\ncominciare a vedere, e fare un giro\r\ndi fuor da l\u2019altre due circunferenze.\r\n\r\nOh vero sfavillar del Santo Spiro!\r\ncome si fece s\u00F9bito e candente\r\na li occhi miei che, vinti, nol soffriro!\r\n\r\nMa B\u00EBatrice s\u00EC bella e ridente\r\nmi si mostr\u00F2, che tra quelle vedute\r\nsi vuol lasciar che non seguir la mente.\r\n\r\nQuindi ripreser li occhi miei virtute\r\na rilevarsi; e vidimi translato\r\nsol con mia donna in pi\u00F9 alta salute.\r\n\r\nBen m\u2019accors\u2019 io ch\u2019io era pi\u00F9 levato,\r\nper l\u2019affocato riso de la stella,\r\nche mi parea pi\u00F9 roggio che l\u2019usato.\r\n\r\nCon tutto \u2019l core e con quella favella\r\nch\u2019\u00E8 una in tutti, a Dio feci olocausto,\r\nqual conveniesi a la grazia novella.\r\n\r\nE non er\u2019 anco del mio petto essausto\r\nl\u2019ardor del sacrificio, ch\u2019io conobbi\r\nesso litare stato accetto e fausto;\r\n\r\nch\u00E9 con tanto lucore e tanto robbi\r\nm\u2019apparvero splendor dentro a due raggi,\r\nch\u2019io dissi: \u00ABO El\u00EF\u00F2s che s\u00EC li addobbi!\u00BB.\r\n\r\nCome distinta da minori e maggi\r\nlumi biancheggia tra \u2019 poli del mondo\r\nGalassia s\u00EC, che fa dubbiar ben saggi;\r\n\r\ns\u00EC costellati facean nel profondo\r\nMarte quei raggi il venerabil segno\r\nche fan giunture di quadranti in tondo.\r\n\r\nQui vince la memoria mia lo \u2019ngegno;\r\nch\u00E9 quella croce lampeggiava Cristo,\r\ns\u00EC ch\u2019io non so trovare essempro degno;\r\n\r\nma chi prende sua croce e segue Cristo,\r\nancor mi scuser\u00E0 di quel ch\u2019io lasso,\r\nvedendo in quell\u2019 albor balenar Cristo.\r\n\r\nDi corno in corno e tra la cima e \u2019l basso\r\nsi movien lumi, scintillando forte\r\nnel congiugnersi insieme e nel trapasso:\r\n\r\ncos\u00EC si veggion qui diritte e torte,\r\nveloci e tarde, rinovando vista,\r\nle minuzie d\u2019i corpi, lunghe e corte,\r\n\r\nmoversi per lo raggio onde si lista\r\ntalvolta l\u2019ombra che, per sua difesa,\r\nla gente con ingegno e arte acquista.\r\n\r\nE come giga e arpa, in tempra tesa\r\ndi molte corde, fa dolce tintinno\r\na tal da cui la nota non \u00E8 intesa,\r\n\r\ncos\u00EC da\u2019 lumi che l\u00EC m\u2019apparinno\r\ns\u2019accogliea per la croce una melode\r\nche mi rapiva, sanza intender l\u2019inno.\r\n\r\nBen m\u2019accors\u2019 io ch\u2019elli era d\u2019alte lode,\r\nper\u00F2 ch\u2019a me ven\u00ECa \u00ABResurgi\u00BB e \u00ABVinci\u00BB\r\ncome a colui che non intende e ode.\r\n\r\n\u00CFo m\u2019innamorava tanto quinci,\r\nche \u2019nfino a l\u00EC non fu alcuna cosa\r\nche mi legasse con s\u00EC dolci vinci.\r\n\r\nForse la mia parola par troppo osa,\r\nposponendo il piacer de li occhi belli,\r\nne\u2019 quai mirando mio disio ha posa;\r\n\r\nma chi s\u2019avvede che i vivi suggelli\r\nd\u2019ogne bellezza pi\u00F9 fanno pi\u00F9 suso,\r\ne ch\u2019io non m\u2019era l\u00EC rivolto a quelli,\r\n\r\nescusar puommi di quel ch\u2019io m\u2019accuso\r\nper escusarmi, e vedermi dir vero:\r\nch\u00E9 \u2019l piacer santo non \u00E8 qui dischiuso,\r\n\r\nperch\u00E9 si fa, montando, pi\u00F9 sincero.\r\n\r\n\r\n\r\n\r\nParadiso\r\nCanto XV\r\n\r\n\r\nBenigna volontade in che si liqua\r\nsempre l\u2019amor che drittamente spira,\r\ncome cupidit\u00E0 fa ne la iniqua,\r\n\r\nsilenzio puose a quella dolce lira,\r\ne fece qu\u00EFetar le sante corde\r\nche la destra del cielo allenta e tira.\r\n\r\nCome saranno a\u2019 giusti preghi sorde\r\nquelle sustanze che, per darmi voglia\r\nch\u2019io le pregassi, a tacer fur concorde?\r\n\r\nBene \u00E8 che sanza termine si doglia\r\nchi, per amor di cosa che non duri\r\netternalmente, quello amor si spoglia.\r\n\r\nQuale per li seren tranquilli e puri\r\ndiscorre ad ora ad or s\u00F9bito foco,\r\nmovendo li occhi che stavan sicuri,\r\n\r\ne pare stella che tramuti loco,\r\nse non che da la parte ond\u2019 e\u2019 s\u2019accende\r\nnulla sen perde, ed esso dura poco:\r\n\r\ntale dal corno che \u2019n destro si stende\r\na pi\u00E8 di quella croce corse un astro\r\nde la costellazion che l\u00EC resplende;\r\n\r\nn\u00E9 si part\u00EC la gemma dal suo nastro,\r\nma per la lista rad\u00EFal trascorse,\r\nche parve foco dietro ad alabastro.\r\n\r\nS\u00EC p\u00EFa l\u2019ombra d\u2019Anchise si porse,\r\nse fede merta nostra maggior musa,\r\nquando in Eliso del figlio s\u2019accorse.\r\n\r\n\u00ABO sanguis meus, o superinfusa\r\ngrat\u00EFa De\u00EF, sicut tibi cui\r\nbis unquam celi ian\u00FCa reclusa?\u00BB.\r\n\r\nCos\u00EC quel lume: ond\u2019 io m\u2019attesi a lui;\r\nposcia rivolsi a la mia donna il viso,\r\ne quinci e quindi stupefatto fui;\r\n\r\nch\u00E9 dentro a li occhi suoi ardeva un riso\r\ntal, ch\u2019io pensai co\u2019 miei toccar lo fondo\r\nde la mia gloria e del mio paradiso.\r\n\r\nIndi, a udire e a veder giocondo,\r\ngiunse lo spirto al suo principio cose,\r\nch\u2019io non lo \u2019ntesi, s\u00EC parl\u00F2 profondo;\r\n\r\nn\u00E9 per elez\u00EFon mi si nascose,\r\nma per necessit\u00E0, ch\u00E9 \u2019l suo concetto\r\nal segno d\u2019i mortal si soprapuose.\r\n\r\nE quando l\u2019arco de l\u2019ardente affetto\r\nfu s\u00EC sfogato, che \u2019l parlar discese\r\ninver\u2019 lo segno del nostro intelletto,\r\n\r\nla prima cosa che per me s\u2019intese,\r\n\u00ABBenedetto sia tu\u00BB, fu, \u00ABtrino e uno,\r\nche nel mio seme se\u2019 tanto cortese!\u00BB.\r\n\r\nE segu\u00EC: \u00ABGrato e lontano digiuno,\r\ntratto leggendo del magno volume\r\ndu\u2019 non si muta mai bianco n\u00E9 bruno,\r\n\r\nsolvuto hai, figlio, dentro a questo lume\r\nin ch\u2019io ti parlo, merc\u00E8 di colei\r\nch\u2019a l\u2019alto volo ti vest\u00EC le piume.\r\n\r\nTu credi che a me tuo pensier mei\r\nda quel ch\u2019\u00E8 primo, cos\u00EC come raia\r\nda l\u2019un, se si conosce, il cinque e \u2019l sei;\r\n\r\ne per\u00F2 ch\u2019io mi sia e perch\u2019 io paia\r\npi\u00F9 gaud\u00EFoso a te, non mi domandi,\r\nche alcun altro in questa turba gaia.\r\n\r\nTu credi \u2019l vero; ch\u00E9 i minori e \u2019 grandi\r\ndi questa vita miran ne lo speglio\r\nin che, prima che pensi, il pensier pandi;\r\n\r\nma perch\u00E9 \u2019l sacro amore in che io veglio\r\ncon perpet\u00FCa vista e che m\u2019asseta\r\ndi dolce dis\u00EFar, s\u2019adempia meglio,\r\n\r\nla voce tua sicura, balda e lieta\r\nsuoni la volont\u00E0, suoni \u2019l disio,\r\na che la mia risposta \u00E8 gi\u00E0 decreta!\u00BB.\r\n\r\nIo mi volsi a Beatrice, e quella udio\r\npria ch\u2019io parlassi, e arrisemi un cenno\r\nche fece crescer l\u2019ali al voler mio.\r\n\r\nPoi cominciai cos\u00EC: \u00ABL\u2019affetto e \u2019l senno,\r\ncome la prima equalit\u00E0 v\u2019apparse,\r\nd\u2019un peso per ciascun di voi si fenno,\r\n\r\nper\u00F2 che \u2019l sol che v\u2019allum\u00F2 e arse,\r\ncol caldo e con la luce \u00E8 s\u00EC iguali,\r\nche tutte simiglianze sono scarse.\r\n\r\nMa voglia e argomento ne\u2019 mortali,\r\nper la cagion ch\u2019a voi \u00E8 manifesta,\r\ndiversamente son pennuti in ali;\r\n\r\nond\u2019 io, che son mortal, mi sento in questa\r\ndisagguaglianza, e per\u00F2 non ringrazio\r\nse non col core a la paterna festa.\r\n\r\nBen supplico io a te, vivo topazio\r\nche questa gioia prez\u00EFosa ingemmi,\r\nperch\u00E9 mi facci del tuo nome sazio\u00BB.\r\n\r\n\u00ABO fronda mia in che io compiacemmi\r\npur aspettando, io fui la tua radice\u00BB:\r\ncotal principio, rispondendo, femmi.\r\n\r\nPoscia mi disse: \u00ABQuel da cui si dice\r\ntua cognazione e che cent\u2019 anni e pi\u00F9e\r\ngirato ha \u2019l monte in la prima cornice,\r\n\r\nmio figlio fu e tuo bisavol fue:\r\nben si convien che la lunga fatica\r\ntu li raccorci con l\u2019opere tue.\r\n\r\nFiorenza dentro da la cerchia antica,\r\nond\u2019 ella toglie ancora e terza e nona,\r\nsi stava in pace, sobria e pudica.\r\n\r\nNon avea catenella, non corona,\r\nnon gonne contigiate, non cintura\r\nche fosse a veder pi\u00F9 che la persona.\r\n\r\nNon faceva, nascendo, ancor paura\r\nla figlia al padre, che \u2019l tempo e la dote\r\nnon fuggien quinci e quindi la misura.\r\n\r\nNon avea case di famiglia v\u00F2te;\r\nnon v\u2019era giunto ancor Sardanapalo\r\na mostrar ci\u00F2 che \u2019n camera si puote.\r\n\r\nNon era vinto ancora Montemalo\r\ndal vostro Uccellatoio, che, com\u2019 \u00E8 vinto\r\nnel montar s\u00F9, cos\u00EC sar\u00E0 nel calo.\r\n\r\nBellincion Berti vid\u2019 io andar cinto\r\ndi cuoio e d\u2019osso, e venir da lo specchio\r\nla donna sua sanza \u2019l viso dipinto;\r\n\r\ne vidi quel d\u2019i Nerli e quel del Vecchio\r\nesser contenti a la pelle scoperta,\r\ne le sue donne al fuso e al pennecchio.\r\n\r\nOh fortunate! ciascuna era certa\r\nde la sua sepultura, e ancor nulla\r\nera per Francia nel letto diserta.\r\n\r\nL\u2019una vegghiava a studio de la culla,\r\ne, consolando, usava l\u2019id\u00EFoma\r\nche prima i padri e le madri trastulla;\r\n\r\nl\u2019altra, traendo a la rocca la chioma,\r\nfavoleggiava con la sua famiglia\r\nd\u2019i Troiani, di Fiesole e di Roma.\r\n\r\nSaria tenuta allor tal maraviglia\r\nuna Cianghella, un Lapo Salterello,\r\nqual or saria Cincinnato e Corniglia.\r\n\r\nA cos\u00EC riposato, a cos\u00EC bello\r\nviver di cittadini, a cos\u00EC fida\r\ncittadinanza, a cos\u00EC dolce ostello,\r\n\r\nMaria mi di\u00E8, chiamata in alte grida;\r\ne ne l\u2019antico vostro Batisteo\r\ninsieme fui cristiano e Cacciaguida.\r\n\r\nMoronto fu mio frate ed Eliseo;\r\nmia donna venne a me di val di Pado,\r\ne quindi il sopranome tuo si feo.\r\n\r\nPoi seguitai lo \u2019mperador Currado;\r\ned el mi cinse de la sua milizia,\r\ntanto per bene ovrar li venni in grado.\r\n\r\nDietro li andai incontro a la nequizia\r\ndi quella legge il cui popolo usurpa,\r\nper colpa d\u2019i pastor, vostra giustizia.\r\n\r\nQuivi fu\u2019 io da quella gente turpa\r\ndisviluppato dal mondo fallace,\r\nlo cui amor molt\u2019 anime deturpa;\r\n\r\ne venni dal martiro a questa pace\u00BB.\r\n\r\n\r\n\r\n\r\nParadiso\r\nCanto XVI\r\n\r\n\r\nO poca nostra nobilt\u00E0 di sangue,\r\nse glor\u00EFar di te la gente fai\r\nqua gi\u00F9 dove l\u2019affetto nostro langue,\r\n\r\nmirabil cosa non mi sar\u00E0 mai:\r\nch\u00E9 l\u00E0 dove appetito non si torce,\r\ndico nel cielo, io me ne gloriai.\r\n\r\nBen se\u2019 tu manto che tosto raccorce:\r\ns\u00EC che, se non s\u2019appon di d\u00EC in die,\r\nlo tempo va dintorno con le force.\r\n\r\nDal \u2018voi\u2019 che prima a Roma s\u2019offerie,\r\nin che la sua famiglia men persevra,\r\nricominciaron le parole mie;\r\n\r\nonde Beatrice, ch\u2019era un poco scevra,\r\nridendo, parve quella che tossio\r\nal primo fallo scritto di Ginevra.\r\n\r\nIo cominciai: \u00ABVoi siete il padre mio;\r\nvoi mi date a parlar tutta baldezza;\r\nvoi mi levate s\u00EC, ch\u2019i\u2019 son pi\u00F9 ch\u2019io.\r\n\r\nPer tanti rivi s\u2019empie d\u2019allegrezza\r\nla mente mia, che di s\u00E9 fa letizia\r\nperch\u00E9 pu\u00F2 sostener che non si spezza.\r\n\r\nDitemi dunque, cara mia primizia,\r\nquai fuor li vostri antichi e quai fuor li anni\r\nche si segnaro in vostra p\u00FCerizia;\r\n\r\nditemi de l\u2019ovil di San Giovanni\r\nquanto era allora, e chi eran le genti\r\ntra esso degne di pi\u00F9 alti scanni\u00BB.\r\n\r\nCome s\u2019avviva a lo spirar d\u2019i venti\r\ncarbone in fiamma, cos\u00EC vid\u2019 io quella\r\nluce risplendere a\u2019 miei blandimenti;\r\n\r\ne come a li occhi miei si f\u00E9 pi\u00F9 bella,\r\ncos\u00EC con voce pi\u00F9 dolce e soave,\r\nma non con questa moderna favella,\r\n\r\ndissemi: \u00ABDa quel d\u00EC che fu detto \u2018Ave\u2019\r\nal parto in che mia madre, ch\u2019\u00E8 or santa,\r\ns\u2019allev\u00EF\u00F2 di me ond\u2019 era grave,\r\n\r\nal suo Leon cinquecento cinquanta\r\ne trenta fiate venne questo foco\r\na rinfiammarsi sotto la sua pianta.\r\n\r\nLi antichi miei e io nacqui nel loco\r\ndove si truova pria l\u2019ultimo sesto\r\nda quei che corre il vostro ann\u00FCal gioco.\r\n\r\nBasti d\u2019i miei maggiori udirne questo:\r\nchi ei si fosser e onde venner quivi,\r\npi\u00F9 \u00E8 tacer che ragionare onesto.\r\n\r\nTutti color ch\u2019a quel tempo eran ivi\r\nda poter arme tra Marte e \u2019l Batista,\r\neran il quinto di quei ch\u2019or son vivi.\r\n\r\nMa la cittadinanza, ch\u2019\u00E8 or mista\r\ndi Campi, di Certaldo e di Fegghine,\r\npura vediesi ne l\u2019ultimo artista.\r\n\r\nOh quanto fora meglio esser vicine\r\nquelle genti ch\u2019io dico, e al Galluzzo\r\ne a Trespiano aver vostro confine,\r\n\r\nche averle dentro e sostener lo puzzo\r\ndel villan d\u2019Aguglion, di quel da Signa,\r\nche gi\u00E0 per barattare ha l\u2019occhio aguzzo!\r\n\r\nSe la gente ch\u2019al mondo pi\u00F9 traligna\r\nnon fosse stata a Cesare noverca,\r\nma come madre a suo figlio benigna,\r\n\r\ntal fatto \u00E8 fiorentino e cambia e merca,\r\nche si sarebbe v\u00F2lto a Simifonti,\r\nl\u00E0 dove andava l\u2019avolo a la cerca;\r\n\r\nsariesi Montemurlo ancor de\u2019 Conti;\r\nsarieno i Cerchi nel piovier d\u2019Acone,\r\ne forse in Valdigrieve i Buondelmonti.\r\n\r\nSempre la confusion de le persone\r\nprincipio fu del mal de la cittade,\r\ncome del vostro il cibo che s\u2019appone;\r\n\r\ne cieco toro pi\u00F9 avaccio cade\r\nche cieco agnello; e molte volte taglia\r\npi\u00F9 e meglio una che le cinque spade.\r\n\r\nSe tu riguardi Luni e Orbisaglia\r\ncome sono ite, e come se ne vanno\r\ndi retro ad esse Chiusi e Sinigaglia,\r\n\r\nudir come le schiatte si disfanno\r\nnon ti parr\u00E0 nova cosa n\u00E9 forte,\r\nposcia che le cittadi termine hanno.\r\n\r\nLe vostre cose tutte hanno lor morte,\r\ns\u00EC come voi; ma celasi in alcuna\r\nche dura molto, e le vite son corte.\r\n\r\nE come \u2019l volger del ciel de la luna\r\ncuopre e discuopre i liti sanza posa,\r\ncos\u00EC fa di Fiorenza la Fortuna:\r\n\r\nper che non dee parer mirabil cosa\r\nci\u00F2 ch\u2019io dir\u00F2 de li alti Fiorentini\r\nonde \u00E8 la fama nel tempo nascosa.\r\n\r\nIo vidi li Ughi e vidi i Catellini,\r\nFilippi, Greci, Ormanni e Alberichi,\r\ngi\u00E0 nel calare, illustri cittadini;\r\n\r\ne vidi cos\u00EC grandi come antichi,\r\ncon quel de la Sannella, quel de l\u2019Arca,\r\ne Soldanieri e Ardinghi e Bostichi.\r\n\r\nSovra la porta ch\u2019al presente \u00E8 carca\r\ndi nova fellonia di tanto peso\r\nche tosto fia iattura de la barca,\r\n\r\nerano i Ravignani, ond\u2019 \u00E8 disceso\r\nil conte Guido e qualunque del nome\r\nde l\u2019alto Bellincione ha poscia preso.\r\n\r\nQuel de la Pressa sapeva gi\u00E0 come\r\nregger si vuole, e avea Galigaio\r\ndorata in casa sua gi\u00E0 l\u2019elsa e \u2019l pome.\r\n\r\nGrand\u2019 era gi\u00E0 la colonna del Vaio,\r\nSacchetti, Giuochi, Fifanti e Barucci\r\ne Galli e quei ch\u2019arrossan per lo staio.\r\n\r\nLo ceppo di che nacquero i Calfucci\r\nera gi\u00E0 grande, e gi\u00E0 eran tratti\r\na le curule Sizii e Arrigucci.\r\n\r\nOh quali io vidi quei che son disfatti\r\nper lor superbia! e le palle de l\u2019oro\r\nfiorian Fiorenza in tutt\u2019 i suoi gran fatti.\r\n\r\nCos\u00EC facieno i padri di coloro\r\nche, sempre che la vostra chiesa vaca,\r\nsi fanno grassi stando a consistoro.\r\n\r\nL\u2019oltracotata schiatta che s\u2019indraca\r\ndietro a chi fugge, e a chi mostra \u2019l dente\r\no ver la borsa, com\u2019 agnel si placa,\r\n\r\ngi\u00E0 ven\u00ECa s\u00F9, ma di picciola gente;\r\ns\u00EC che non piacque ad Ubertin Donato\r\nche po\u00EF il suocero il f\u00E9 lor parente.\r\n\r\nGi\u00E0 era \u2019l Caponsacco nel mercato\r\ndisceso gi\u00F9 da Fiesole, e gi\u00E0 era\r\nbuon cittadino Giuda e Infangato.\r\n\r\nIo dir\u00F2 cosa incredibile e vera:\r\nnel picciol cerchio s\u2019entrava per porta\r\nche si nomava da quei de la Pera.\r\n\r\nCiascun che de la bella insegna porta\r\ndel gran barone il cui nome e \u2019l cui pregio\r\nla festa di Tommaso riconforta,\r\n\r\nda esso ebbe milizia e privilegio;\r\navvegna che con popol si rauni\r\noggi colui che la fascia col fregio.\r\n\r\nGi\u00E0 eran Gualterotti e Importuni;\r\ne ancor saria Borgo pi\u00F9 qu\u00EFeto,\r\nse di novi vicin fosser digiuni.\r\n\r\nLa casa di che nacque il vostro fleto,\r\nper lo giusto disdegno che v\u2019ha morti\r\ne puose fine al vostro viver lieto,\r\n\r\nera onorata, essa e suoi consorti:\r\no Buondelmonte, quanto mal fuggisti\r\nle nozze s\u00FCe per li altrui conforti!\r\n\r\nMolti sarebber lieti, che son tristi,\r\nse Dio t\u2019avesse conceduto ad Ema\r\nla prima volta ch\u2019a citt\u00E0 venisti.\r\n\r\nMa conveniesi a quella pietra scema\r\nche guarda \u2019l ponte, che Fiorenza fesse\r\nvittima ne la sua pace postrema.\r\n\r\nCon queste genti, e con altre con esse,\r\nvid\u2019 io Fiorenza in s\u00EC fatto riposo,\r\nche non avea cagione onde piangesse.\r\n\r\nCon queste genti vid\u2019io glor\u00EFoso\r\ne giusto il popol suo, tanto che \u2019l giglio\r\nnon era ad asta mai posto a ritroso,\r\n\r\nn\u00E9 per divis\u00EFon fatto vermiglio\u00BB.\r\n\r\n\r\n\r\n\r\nParadiso\r\nCanto XVII\r\n\r\n\r\nQual venne a Climen\u00E8, per accertarsi\r\ndi ci\u00F2 ch\u2019av\u00EBa incontro a s\u00E9 udito,\r\nquei ch\u2019ancor fa li padri ai figli scarsi;\r\n\r\ntal era io, e tal era sentito\r\ne da Beatrice e da la santa lampa\r\nche pria per me avea mutato sito.\r\n\r\nPer che mia donna \u00ABManda fuor la vampa\r\ndel tuo disio\u00BB, mi disse, \u00ABs\u00EC ch\u2019ella esca\r\nsegnata bene de la interna stampa:\r\n\r\nnon perch\u00E9 nostra conoscenza cresca\r\nper tuo parlare, ma perch\u00E9 t\u2019ausi\r\na dir la sete, s\u00EC che l\u2019uom ti mesca\u00BB.\r\n\r\n\u00ABO cara piota mia che s\u00EC t\u2019insusi,\r\nche, come veggion le terrene menti\r\nnon capere in tr\u00EFangol due ottusi,\r\n\r\ncos\u00EC vedi le cose contingenti\r\nanzi che sieno in s\u00E9, mirando il punto\r\na cui tutti li tempi son presenti;\r\n\r\nmentre ch\u2019io era a Virgilio congiunto\r\nsu per lo monte che l\u2019anime cura\r\ne discendendo nel mondo defunto,\r\n\r\ndette mi fuor di mia vita futura\r\nparole gravi, avvegna ch\u2019io mi senta\r\nben tetragono ai colpi di ventura;\r\n\r\nper che la voglia mia saria contenta\r\nd\u2019intender qual fortuna mi s\u2019appressa:\r\nch\u00E9 saetta previsa vien pi\u00F9 lenta\u00BB.\r\n\r\nCos\u00EC diss\u2019 io a quella luce stessa\r\nche pria m\u2019avea parlato; e come volle\r\nBeatrice, fu la mia voglia confessa.\r\n\r\nN\u00E9 per ambage, in che la gente folle\r\ngi\u00E0 s\u2019inviscava pria che fosse anciso\r\nl\u2019Agnel di Dio che le peccata tolle,\r\n\r\nma per chiare parole e con preciso\r\nlatin rispuose quello amor paterno,\r\nchiuso e parvente del suo proprio riso:\r\n\r\n\u00ABLa contingenza, che fuor del quaderno\r\nde la vostra matera non si stende,\r\ntutta \u00E8 dipinta nel cospetto etterno;\r\n\r\nnecessit\u00E0 per\u00F2 quindi non prende\r\nse non come dal viso in che si specchia\r\nnave che per torrente gi\u00F9 discende.\r\n\r\nDa indi, s\u00EC come viene ad orecchia\r\ndolce armonia da organo, mi viene\r\na vista il tempo che ti s\u2019apparecchia.\r\n\r\nQual si partio Ipolito d\u2019Atene\r\nper la spietata e perfida noverca,\r\ntal di Fiorenza partir ti convene.\r\n\r\nQuesto si vuole e questo gi\u00E0 si cerca,\r\ne tosto verr\u00E0 fatto a chi ci\u00F2 pensa\r\nl\u00E0 dove Cristo tutto d\u00EC si merca.\r\n\r\nLa colpa seguir\u00E0 la parte offensa\r\nin grido, come suol; ma la vendetta\r\nfia testimonio al ver che la dispensa.\r\n\r\nTu lascerai ogne cosa diletta\r\npi\u00F9 caramente; e questo \u00E8 quello strale\r\nche l\u2019arco de lo essilio pria saetta.\r\n\r\nTu proverai s\u00EC come sa di sale\r\nlo pane altrui, e come \u00E8 duro calle\r\nlo scendere e \u2019l salir per l\u2019altrui scale.\r\n\r\nE quel che pi\u00F9 ti graver\u00E0 le spalle,\r\nsar\u00E0 la compagnia malvagia e scempia\r\ncon la qual tu cadrai in questa valle;\r\n\r\nche tutta ingrata, tutta matta ed empia\r\nsi far\u00E0 contr\u2019 a te; ma, poco appresso,\r\nella, non tu, n\u2019avr\u00E0 rossa la tempia.\r\n\r\nDi sua bestialitate il suo processo\r\nfar\u00E0 la prova; s\u00EC ch\u2019a te fia bello\r\naverti fatta parte per te stesso.\r\n\r\nLo primo tuo refugio e \u2019l primo ostello\r\nsar\u00E0 la cortesia del gran Lombardo\r\nche \u2019n su la scala porta il santo uccello;\r\n\r\nch\u2019in te avr\u00E0 s\u00EC benigno riguardo,\r\nche del fare e del chieder, tra voi due,\r\nfia primo quel che tra li altri \u00E8 pi\u00F9 tardo.\r\n\r\nCon lui vedrai colui che \u2019mpresso fue,\r\nnascendo, s\u00EC da questa stella forte,\r\nche notabili fier l\u2019opere sue.\r\n\r\nNon se ne son le genti ancora accorte\r\nper la novella et\u00E0, ch\u00E9 pur nove anni\r\nson queste rote intorno di lui torte;\r\n\r\nma pria che \u2019l Guasco l\u2019alto Arrigo inganni,\r\nparran faville de la sua virtute\r\nin non curar d\u2019argento n\u00E9 d\u2019affanni.\r\n\r\nLe sue magnificenze conosciute\r\nsaranno ancora, s\u00EC che \u2019 suoi nemici\r\nnon ne potran tener le lingue mute.\r\n\r\nA lui t\u2019aspetta e a\u2019 suoi benefici;\r\nper lui fia trasmutata molta gente,\r\ncambiando condizion ricchi e mendici;\r\n\r\ne portera\u2019ne scritto ne la mente\r\ndi lui, e nol dirai\u00BB; e disse cose\r\nincredibili a quei che fier presente.\r\n\r\nPoi giunse: \u00ABFiglio, queste son le chiose\r\ndi quel che ti fu detto; ecco le \u2019nsidie\r\nche dietro a pochi giri son nascose.\r\n\r\nNon vo\u2019 per\u00F2 ch\u2019a\u2019 tuoi vicini invidie,\r\nposcia che s\u2019infutura la tua vita\r\nvie pi\u00F9 l\u00E0 che \u2019l punir di lor perfidie\u00BB.\r\n\r\nPoi che, tacendo, si mostr\u00F2 spedita\r\nl\u2019anima santa di metter la trama\r\nin quella tela ch\u2019io le porsi ordita,\r\n\r\nio cominciai, come colui che brama,\r\ndubitando, consiglio da persona\r\nche vede e vuol dirittamente e ama:\r\n\r\n\u00ABBen veggio, padre mio, s\u00EC come sprona\r\nlo tempo verso me, per colpo darmi\r\ntal, ch\u2019\u00E8 pi\u00F9 grave a chi pi\u00F9 s\u2019abbandona;\r\n\r\nper che di provedenza \u00E8 buon ch\u2019io m\u2019armi,\r\ns\u00EC che, se loco m\u2019\u00E8 tolto pi\u00F9 caro,\r\nio non perdessi li altri per miei carmi.\r\n\r\nGi\u00F9 per lo mondo sanza fine amaro,\r\ne per lo monte del cui bel cacume\r\nli occhi de la mia donna mi levaro,\r\n\r\ne poscia per lo ciel, di lume in lume,\r\nho io appreso quel che s\u2019io ridico,\r\na molti fia sapor di forte agrume;\r\n\r\ne s\u2019io al vero son timido amico,\r\ntemo di perder viver tra coloro\r\nche questo tempo chiameranno antico\u00BB.\r\n\r\nLa luce in che rideva il mio tesoro\r\nch\u2019io trovai l\u00EC, si f\u00E9 prima corusca,\r\nquale a raggio di sole specchio d\u2019oro;\r\n\r\nindi rispuose: \u00ABCosc\u00EFenza fusca\r\no de la propria o de l\u2019altrui vergogna\r\npur sentir\u00E0 la tua parola brusca.\r\n\r\nMa nondimen, rimossa ogne menzogna,\r\ntutta tua vis\u00EFon fa manifesta;\r\ne lascia pur grattar dov\u2019 \u00E8 la rogna.\r\n\r\nCh\u00E9 se la voce tua sar\u00E0 molesta\r\nnel primo gusto, vital nodrimento\r\nlascer\u00E0 poi, quando sar\u00E0 digesta.\r\n\r\nQuesto tuo grido far\u00E0 come vento,\r\nche le pi\u00F9 alte cime pi\u00F9 percuote;\r\ne ci\u00F2 non fa d\u2019onor poco argomento.\r\n\r\nPer\u00F2 ti son mostrate in queste rote,\r\nnel monte e ne la valle dolorosa\r\npur l\u2019anime che son di fama note,\r\n\r\nche l\u2019animo di quel ch\u2019ode, non posa\r\nn\u00E9 ferma fede per essempro ch\u2019aia\r\nla sua radice incognita e ascosa,\r\n\r\nn\u00E9 per altro argomento che non paia\u00BB.\r\n\r\n\r\n\r\n\r\nParadiso\r\nCanto XVIII\r\n\r\n\r\nGi\u00E0 si godeva solo del suo verbo\r\nquello specchio beato, e io gustava\r\nlo mio, temprando col dolce l\u2019acerbo;\r\n\r\ne quella donna ch\u2019a Dio mi menava\r\ndisse: \u00ABMuta pensier; pensa ch\u2019i\u2019 sono\r\npresso a colui ch\u2019ogne torto disgrava\u00BB.\r\n\r\nIo mi rivolsi a l\u2019amoroso suono\r\ndel mio conforto; e qual io allor vidi\r\nne li occhi santi amor, qui l\u2019abbandono:\r\n\r\nnon perch\u2019 io pur del mio parlar diffidi,\r\nma per la mente che non pu\u00F2 redire\r\nsovra s\u00E9 tanto, s\u2019altri non la guidi.\r\n\r\nTanto poss\u2019 io di quel punto ridire,\r\nche, rimirando lei, lo mio affetto\r\nlibero fu da ogne altro disire,\r\n\r\nfin che \u2019l piacere etterno, che diretto\r\nraggiava in B\u00EBatrice, dal bel viso\r\nmi contentava col secondo aspetto.\r\n\r\nVincendo me col lume d\u2019un sorriso,\r\nella mi disse: \u00ABVolgiti e ascolta;\r\nch\u00E9 non pur ne\u2019 miei occhi \u00E8 paradiso\u00BB.\r\n\r\nCome si vede qui alcuna volta\r\nl\u2019affetto ne la vista, s\u2019elli \u00E8 tanto,\r\nche da lui sia tutta l\u2019anima tolta,\r\n\r\ncos\u00EC nel fiammeggiar del folg\u00F3r santo,\r\na ch\u2019io mi volsi, conobbi la voglia\r\nin lui di ragionarmi ancora alquanto.\r\n\r\nEl cominci\u00F2: \u00ABIn questa quinta soglia\r\nde l\u2019albero che vive de la cima\r\ne frutta sempre e mai non perde foglia,\r\n\r\nspiriti son beati, che gi\u00F9, prima\r\nche venissero al ciel, fuor di gran voce,\r\ns\u00EC ch\u2019ogne musa ne sarebbe opima.\r\n\r\nPer\u00F2 mira ne\u2019 corni de la croce:\r\nquello ch\u2019io nomer\u00F2, l\u00EC far\u00E0 l\u2019atto\r\nche fa in nube il suo foco veloce\u00BB.\r\n\r\nIo vidi per la croce un lume tratto\r\ndal nomar Iosu\u00E8, com\u2019 el si feo;\r\nn\u00E9 mi fu noto il dir prima che \u2019l fatto.\r\n\r\nE al nome de l\u2019alto Macabeo\r\nvidi moversi un altro roteando,\r\ne letizia era ferza del paleo.\r\n\r\nCos\u00EC per Carlo Magno e per Orlando\r\ndue ne segu\u00EC lo mio attento sguardo,\r\ncom\u2019 occhio segue suo falcon volando.\r\n\r\nPoscia trasse Guiglielmo e Rinoardo\r\ne \u2019l duca Gottifredi la mia vista\r\nper quella croce, e Ruberto Guiscardo.\r\n\r\nIndi, tra l\u2019altre luci mota e mista,\r\nmostrommi l\u2019alma che m\u2019avea parlato\r\nqual era tra i cantor del cielo artista.\r\n\r\nIo mi rivolsi dal mio destro lato\r\nper vedere in Beatrice il mio dovere,\r\no per parlare o per atto, segnato;\r\n\r\ne vidi le sue luci tanto mere,\r\ntanto gioconde, che la sua sembianza\r\nvinceva li altri e l\u2019ultimo solere.\r\n\r\nE come, per sentir pi\u00F9 dilettanza\r\nbene operando, l\u2019uom di giorno in giorno\r\ns\u2019accorge che la sua virtute avanza,\r\n\r\ns\u00EC m\u2019accors\u2019 io che \u2019l mio girare intorno\r\ncol cielo insieme avea cresciuto l\u2019arco,\r\nveggendo quel miracol pi\u00F9 addorno.\r\n\r\nE qual \u00E8 \u2019l trasmutare in picciol varco\r\ndi tempo in bianca donna, quando \u2019l volto\r\nsuo si discarchi di vergogna il carco,\r\n\r\ntal fu ne li occhi miei, quando fui v\u00F2lto,\r\nper lo candor de la temprata stella\r\nsesta, che dentro a s\u00E9 m\u2019avea ricolto.\r\n\r\nIo vidi in quella giov\u00EFal facella\r\nlo sfavillar de l\u2019amor che l\u00EC era\r\nsegnare a li occhi miei nostra favella.\r\n\r\nE come augelli surti di rivera,\r\nquasi congratulando a lor pasture,\r\nfanno di s\u00E9 or tonda or altra schiera,\r\n\r\ns\u00EC dentro ai lumi sante creature\r\nvolitando cantavano, e faciensi\r\nor D, or I, or L in sue figure.\r\n\r\nPrima, cantando, a sua nota moviensi;\r\npoi, diventando l\u2019un di questi segni,\r\nun poco s\u2019arrestavano e taciensi.\r\n\r\nO diva Pegas\u00EBa che li \u2019ngegni\r\nfai glor\u00EFosi e rendili longevi,\r\ned essi teco le cittadi e \u2019 regni,\r\n\r\nillustrami di te, s\u00EC ch\u2019io rilevi\r\nle lor figure com\u2019 io l\u2019ho concette:\r\npaia tua possa in questi versi brevi!\r\n\r\nMostrarsi dunque in cinque volte sette\r\nvocali e consonanti; e io notai\r\nle parti s\u00EC, come mi parver dette.\r\n\r\n\u2018DILIGITE IUSTITIAM\u2019, primai\r\nfur verbo e nome di tutto \u2019l dipinto;\r\n\u2018QUI IUDICATIS TERRAM\u2019, fur sezzai.\r\n\r\nPoscia ne l\u2019emme del vocabol quinto\r\nrimasero ordinate; s\u00EC che Giove\r\npareva argento l\u00EC d\u2019oro distinto.\r\n\r\nE vidi scendere altre luci dove\r\nera il colmo de l\u2019emme, e l\u00EC quetarsi\r\ncantando, credo, il ben ch\u2019a s\u00E9 le move.\r\n\r\nPoi, come nel percuoter d\u2019i ciocchi arsi\r\nsurgono innumerabili faville,\r\nonde li stolti sogliono agurarsi,\r\n\r\nresurger parver quindi pi\u00F9 di mille\r\nluci e salir, qual assai e qual poco,\r\ns\u00EC come \u2019l sol che l\u2019accende sortille;\r\n\r\ne qu\u00EFetata ciascuna in suo loco,\r\nla testa e \u2019l collo d\u2019un\u2019aguglia vidi\r\nrappresentare a quel distinto foco.\r\n\r\nQuei che dipinge l\u00EC, non ha chi \u2019l guidi;\r\nma esso guida, e da lui si rammenta\r\nquella virt\u00F9 ch\u2019\u00E8 forma per li nidi.\r\n\r\nL\u2019altra b\u00EBatitudo, che contenta\r\npareva prima d\u2019ingigliarsi a l\u2019emme,\r\ncon poco moto seguit\u00F2 la \u2019mprenta.\r\n\r\nO dolce stella, quali e quante gemme\r\nmi dimostraro che nostra giustizia\r\neffetto sia del ciel che tu ingemme!\r\n\r\nPer ch\u2019io prego la mente in che s\u2019inizia\r\ntuo moto e tua virtute, che rimiri\r\nond\u2019 esce il fummo che \u2019l tuo raggio vizia;\r\n\r\ns\u00EC ch\u2019un\u2019altra f\u00EFata omai s\u2019adiri\r\ndel comperare e vender dentro al templo\r\nche si mur\u00F2 di segni e di mart\u00ECri.\r\n\r\nO milizia del ciel cu\u2019 io contemplo,\r\nadora per color che sono in terra\r\ntutti sv\u00EFati dietro al malo essemplo!\r\n\r\nGi\u00E0 si solea con le spade far guerra;\r\nma or si fa togliendo or qui or quivi\r\nlo pan che \u2019l p\u00EFo Padre a nessun serra.\r\n\r\nMa tu che sol per cancellare scrivi,\r\npensa che Pietro e Paulo, che moriro\r\nper la vigna che guasti, ancor son vivi.\r\n\r\nBen puoi tu dire: \u00ABI\u2019 ho fermo \u2019l disiro\r\ns\u00EC a colui che volle viver solo\r\ne che per salti fu tratto al martiro,\r\n\r\nch\u2019io non conosco il pescator n\u00E9 Polo\u00BB.\r\n\r\n\r\n\r\n\r\nParadiso\r\nCanto XIX\r\n\r\n\r\nParea dinanzi a me con l\u2019ali aperte\r\nla bella image che nel dolce frui\r\nliete facevan l\u2019anime conserte;\r\n\r\nparea ciascuna rubinetto in cui\r\nraggio di sole ardesse s\u00EC acceso,\r\nche ne\u2019 miei occhi rifrangesse lui.\r\n\r\nE quel che mi convien ritrar testeso,\r\nnon port\u00F2 voce mai, n\u00E9 scrisse incostro,\r\nn\u00E9 fu per fantasia gi\u00E0 mai compreso;\r\n\r\nch\u2019io vidi e anche udi\u2019 parlar lo rostro,\r\ne sonar ne la voce e \u00ABio\u00BB e \u00ABmio\u00BB,\r\nquand\u2019 era nel concetto e \u2018noi\u2019 e \u2018nostro\u2019.\r\n\r\nE cominci\u00F2: \u00ABPer esser giusto e pio\r\nson io qui essaltato a quella gloria\r\nche non si lascia vincere a disio;\r\n\r\ne in terra lasciai la mia memoria\r\ns\u00EC fatta, che le genti l\u00EC malvage\r\ncommendan lei, ma non seguon la storia\u00BB.\r\n\r\nCos\u00EC un sol calor di molte brage\r\nsi fa sentir, come di molti amori\r\nusciva solo un suon di quella image.\r\n\r\nOnd\u2019 io appresso: \u00ABO perpet\u00FCi fiori\r\nde l\u2019etterna letizia, che pur uno\r\nparer mi fate tutti vostri odori,\r\n\r\nsolvetemi, spirando, il gran digiuno\r\nche lungamente m\u2019ha tenuto in fame,\r\nnon trovandoli in terra cibo alcuno.\r\n\r\nBen so io che, se \u2019n cielo altro reame\r\nla divina giustizia fa suo specchio,\r\nche \u2019l vostro non l\u2019apprende con velame.\r\n\r\nSapete come attento io m\u2019apparecchio\r\nad ascoltar; sapete qual \u00E8 quello\r\ndubbio che m\u2019\u00E8 digiun cotanto vecchio\u00BB.\r\n\r\nQuasi falcone ch\u2019esce del cappello,\r\nmove la testa e con l\u2019ali si plaude,\r\nvoglia mostrando e faccendosi bello,\r\n\r\nvid\u2019 io farsi quel segno, che di laude\r\nde la divina grazia era contesto,\r\ncon canti quai si sa chi l\u00E0 s\u00F9 gaude.\r\n\r\nPoi cominci\u00F2: \u00ABColui che volse il sesto\r\na lo stremo del mondo, e dentro ad esso\r\ndistinse tanto occulto e manifesto,\r\n\r\nnon pot\u00E9 suo valor s\u00EC fare impresso\r\nin tutto l\u2019universo, che \u2019l suo verbo\r\nnon rimanesse in infinito eccesso.\r\n\r\nE ci\u00F2 fa certo che \u2019l primo superbo,\r\nche fu la somma d\u2019ogne creatura,\r\nper non aspettar lume, cadde acerbo;\r\n\r\ne quinci appar ch\u2019ogne minor natura\r\n\u00E8 corto recettacolo a quel bene\r\nche non ha fine e s\u00E9 con s\u00E9 misura.\r\n\r\nDunque vostra veduta, che convene\r\nesser alcun de\u2019 raggi de la mente\r\ndi che tutte le cose son ripiene,\r\n\r\nnon p\u00F2 da sua natura esser possente\r\ntanto, che suo principio discerna\r\nmolto di l\u00E0 da quel che l\u2019\u00E8 parvente.\r\n\r\nPer\u00F2 ne la giustizia sempiterna\r\nla vista che riceve il vostro mondo,\r\ncom\u2019 occhio per lo mare, entro s\u2019interna;\r\n\r\nche, ben che da la proda veggia il fondo,\r\nin pelago nol vede; e nondimeno\r\n\u00E8li, ma cela lui l\u2019esser profondo.\r\n\r\nLume non \u00E8, se non vien dal sereno\r\nche non si turba mai; anzi \u00E8 ten\u00E8bra\r\nod ombra de la carne o suo veleno.\r\n\r\nAssai t\u2019\u00E8 mo aperta la latebra\r\nche t\u2019ascondeva la giustizia viva,\r\ndi che facei question cotanto crebra;\r\n\r\nch\u00E9 tu dicevi: \u201CUn uom nasce a la riva\r\nde l\u2019Indo, e quivi non \u00E8 chi ragioni\r\ndi Cristo n\u00E9 chi legga n\u00E9 chi scriva;\r\n\r\ne tutti suoi voleri e atti buoni\r\nsono, quanto ragione umana vede,\r\nsanza peccato in vita o in sermoni.\r\n\r\nMuore non battezzato e sanza fede:\r\nov\u2019 \u00E8 questa giustizia che \u2019l condanna?\r\nov\u2019 \u00E8 la colpa sua, se ei non crede?\u201D.\r\n\r\nOr tu chi se\u2019, che vuo\u2019 sedere a scranna,\r\nper giudicar di lungi mille miglia\r\ncon la veduta corta d\u2019una spanna?\r\n\r\nCerto a colui che meco s\u2019assottiglia,\r\nse la Scrittura sovra voi non fosse,\r\nda dubitar sarebbe a maraviglia.\r\n\r\nOh terreni animali! oh menti grosse!\r\nLa prima volont\u00E0, ch\u2019\u00E8 da s\u00E9 buona,\r\nda s\u00E9, ch\u2019\u00E8 sommo ben, mai non si mosse.\r\n\r\nCotanto \u00E8 giusto quanto a lei consuona:\r\nnullo creato bene a s\u00E9 la tira,\r\nma essa, rad\u00EFando, lui cagiona\u00BB.\r\n\r\nQuale sovresso il nido si rigira\r\npoi c\u2019ha pasciuti la cicogna i figli,\r\ne come quel ch\u2019\u00E8 pasto la rimira;\r\n\r\ncotal si fece, e s\u00EC lev\u00E4i i cigli,\r\nla benedetta imagine, che l\u2019ali\r\nmovea sospinte da tanti consigli.\r\n\r\nRoteando cantava, e dicea: \u00ABQuali\r\nson le mie note a te, che non le \u2019ntendi,\r\ntal \u00E8 il giudicio etterno a voi mortali\u00BB.\r\n\r\nPoi si quetaro quei lucenti incendi\r\nde lo Spirito Santo ancor nel segno\r\nche f\u00E9 i Romani al mondo reverendi,\r\n\r\nesso ricominci\u00F2: \u00ABA questo regno\r\nnon sal\u00EC mai chi non credette \u2019n Cristo,\r\nn\u00E9 pria n\u00E9 poi ch\u2019el si chiavasse al legno.\r\n\r\nMa vedi: molti gridan \u201CCristo, Cristo!\u201D,\r\nche saranno in giudicio assai men prope\r\na lui, che tal che non conosce Cristo;\r\n\r\ne tai Cristian danner\u00E0 l\u2019Et\u00EF\u00F2pe,\r\nquando si partiranno i due collegi,\r\nl\u2019uno in etterno ricco e l\u2019altro in\u00F2pe.\r\n\r\nChe poran dir li Perse a\u2019 vostri regi,\r\ncome vedranno quel volume aperto\r\nnel qual si scrivon tutti suoi dispregi?\r\n\r\nL\u00EC si vedr\u00E0, tra l\u2019opere d\u2019Alberto,\r\nquella che tosto mover\u00E0 la penna,\r\nper che \u2019l regno di Praga fia diserto.\r\n\r\nL\u00EC si vedr\u00E0 il duol che sovra Senna\r\ninduce, falseggiando la moneta,\r\nquel che morr\u00E0 di colpo di cotenna.\r\n\r\nL\u00EC si vedr\u00E0 la superbia ch\u2019asseta,\r\nche fa lo Scotto e l\u2019Inghilese folle,\r\ns\u00EC che non pu\u00F2 soffrir dentro a sua meta.\r\n\r\nVedrassi la lussuria e \u2019l viver molle\r\ndi quel di Spagna e di quel di Boemme,\r\nche mai valor non conobbe n\u00E9 volle.\r\n\r\nVedrassi al Ciotto di Ierusalemme\r\nsegnata con un i la sua bontate,\r\nquando \u2019l contrario segner\u00E0 un emme.\r\n\r\nVedrassi l\u2019avarizia e la viltate\r\ndi quei che guarda l\u2019isola del foco,\r\nove Anchise fin\u00EC la lunga etate;\r\n\r\ne a dare ad intender quanto \u00E8 poco,\r\nla sua scrittura fian lettere mozze,\r\nche noteranno molto in parvo loco.\r\n\r\nE parranno a ciascun l\u2019opere sozze\r\ndel barba e del fratel, che tanto egregia\r\nnazione e due corone han fatte bozze.\r\n\r\nE quel di Portogallo e di Norvegia\r\nl\u00EC si conosceranno, e quel di Rascia\r\nche male ha visto il conio di Vinegia.\r\n\r\nOh beata Ungheria, se non si lascia\r\npi\u00F9 malmenare! e beata Navarra,\r\nse s\u2019armasse del monte che la fascia!\r\n\r\nE creder de\u2019 ciascun che gi\u00E0, per arra\r\ndi questo, Niccos\u00EFa e Famagosta\r\nper la lor bestia si lamenti e garra,\r\n\r\nche dal fianco de l\u2019altre non si scosta\u00BB.\r\n\r\n\r\n\r\n\r\nParadiso\r\nCanto XX\r\n\r\n\r\nQuando colui che tutto \u2019l mondo alluma\r\nde l\u2019emisperio nostro s\u00EC discende,\r\nche \u2019l giorno d\u2019ogne parte si consuma,\r\n\r\nlo ciel, che sol di lui prima s\u2019accende,\r\nsubitamente si rif\u00E0 parvente\r\nper molte luci, in che una risplende;\r\n\r\ne questo atto del ciel mi venne a mente,\r\ncome \u2019l segno del mondo e de\u2019 suoi duci\r\nnel benedetto rostro fu tacente;\r\n\r\nper\u00F2 che tutte quelle vive luci,\r\nvie pi\u00F9 lucendo, cominciaron canti\r\nda mia memoria labili e caduci.\r\n\r\nO dolce amor che di riso t\u2019ammanti,\r\nquanto parevi ardente in que\u2019 flailli,\r\nch\u2019avieno spirto sol di pensier santi!\r\n\r\nPoscia che i cari e lucidi lapilli\r\nond\u2019 io vidi ingemmato il sesto lume\r\npuoser silenzio a li angelici squilli,\r\n\r\nudir mi parve un mormorar di fiume\r\nche scende chiaro gi\u00F9 di pietra in pietra,\r\nmostrando l\u2019ubert\u00E0 del suo cacume.\r\n\r\nE come suono al collo de la cetra\r\nprende sua forma, e s\u00EC com\u2019 al pertugio\r\nde la sampogna vento che pen\u00E8tra,\r\n\r\ncos\u00EC, rimosso d\u2019aspettare indugio,\r\nquel mormorar de l\u2019aguglia salissi\r\nsu per lo collo, come fosse bugio.\r\n\r\nFecesi voce quivi, e quindi uscissi\r\nper lo suo becco in forma di parole,\r\nquali aspettava il core ov\u2019 io le scrissi.\r\n\r\n\u00ABLa parte in me che vede e pate il sole\r\nne l\u2019aguglie mortali\u00BB, incominciommi,\r\n\u00ABor fisamente riguardar si vole,\r\n\r\nperch\u00E9 d\u2019i fuochi ond\u2019 io figura fommi,\r\nquelli onde l\u2019occhio in testa mi scintilla,\r\ne\u2019 di tutti lor gradi son li sommi.\r\n\r\nColui che luce in mezzo per pupilla,\r\nfu il cantor de lo Spirito Santo,\r\nche l\u2019arca traslat\u00F2 di villa in villa:\r\n\r\nora conosce il merto del suo canto,\r\nin quanto effetto fu del suo consiglio,\r\nper lo remunerar ch\u2019\u00E8 altrettanto.\r\n\r\nDei cinque che mi fan cerchio per ciglio,\r\ncolui che pi\u00F9 al becco mi s\u2019accosta,\r\nla vedovella consol\u00F2 del figlio:\r\n\r\nora conosce quanto caro costa\r\nnon seguir Cristo, per l\u2019esper\u00EFenza\r\ndi questa dolce vita e de l\u2019opposta.\r\n\r\nE quel che segue in la circunferenza\r\ndi che ragiono, per l\u2019arco superno,\r\nmorte indugi\u00F2 per vera penitenza:\r\n\r\nora conosce che \u2019l giudicio etterno\r\nnon si trasmuta, quando degno preco\r\nfa crastino l\u00E0 gi\u00F9 de l\u2019od\u00EFerno.\r\n\r\nL\u2019altro che segue, con le leggi e meco,\r\nsotto buona intenzion che f\u00E9 mal frutto,\r\nper cedere al pastor si fece greco:\r\n\r\nora conosce come il mal dedutto\r\ndal suo bene operar non li \u00E8 nocivo,\r\navvegna che sia \u2019l mondo indi distrutto.\r\n\r\nE quel che vedi ne l\u2019arco declivo,\r\nGuiglielmo fu, cui quella terra plora\r\nche piagne Carlo e Federigo vivo:\r\n\r\nora conosce come s\u2019innamora\r\nlo ciel del giusto rege, e al sembiante\r\ndel suo fulgore il fa vedere ancora.\r\n\r\nChi crederebbe gi\u00F9 nel mondo errante\r\nche Rif\u00EBo Troiano in questo tondo\r\nfosse la quinta de le luci sante?\r\n\r\nOra conosce assai di quel che \u2019l mondo\r\nveder non pu\u00F2 de la divina grazia,\r\nben che sua vista non discerna il fondo\u00BB.\r\n\r\nQuale allodetta che \u2019n aere si spazia\r\nprima cantando, e poi tace contenta\r\nde l\u2019ultima dolcezza che la sazia,\r\n\r\ntal mi sembi\u00F2 l\u2019imago de la \u2019mprenta\r\nde l\u2019etterno piacere, al cui disio\r\nciascuna cosa qual ell\u2019 \u00E8 diventa.\r\n\r\nE avvegna ch\u2019io fossi al dubbiar mio\r\nl\u00EC quasi vetro a lo color ch\u2019el veste,\r\ntempo aspettar tacendo non patio,\r\n\r\nma de la bocca, \u00ABChe cose son queste?\u00BB,\r\nmi pinse con la forza del suo peso:\r\nper ch\u2019io di coruscar vidi gran feste.\r\n\r\nPoi appresso, con l\u2019occhio pi\u00F9 acceso,\r\nlo benedetto segno mi rispuose\r\nper non tenermi in ammirar sospeso:\r\n\r\n\u00ABIo veggio che tu credi queste cose\r\nperch\u2019 io le dico, ma non vedi come;\r\ns\u00EC che, se son credute, sono ascose.\r\n\r\nFai come quei che la cosa per nome\r\napprende ben, ma la sua quiditate\r\nveder non pu\u00F2 se altri non la prome.\r\n\r\nRegnum celorum v\u00EFolenza pate\r\nda caldo amore e da viva speranza,\r\nche vince la divina volontate:\r\n\r\nnon a guisa che l\u2019omo a l\u2019om sobranza,\r\nma vince lei perch\u00E9 vuole esser vinta,\r\ne, vinta, vince con sua beninanza.\r\n\r\nLa prima vita del ciglio e la quinta\r\nti fa maravigliar, perch\u00E9 ne vedi\r\nla reg\u00EFon de li angeli dipinta.\r\n\r\nD\u2019i corpi suoi non uscir, come credi,\r\nGentili, ma Cristiani, in ferma fede\r\nquel d\u2019i passuri e quel d\u2019i passi piedi.\r\n\r\nCh\u00E9 l\u2019una de lo \u2019nferno, u\u2019 non si riede\r\ngi\u00E0 mai a buon voler, torn\u00F2 a l\u2019ossa;\r\ne ci\u00F2 di viva spene fu mercede:\r\n\r\ndi viva spene, che mise la possa\r\nne\u2019 prieghi fatti a Dio per suscitarla,\r\ns\u00EC che potesse sua voglia esser mossa.\r\n\r\nL\u2019anima glor\u00EFosa onde si parla,\r\ntornata ne la carne, in che fu poco,\r\ncredette in lui che pot\u00EBa aiutarla;\r\n\r\ne credendo s\u2019accese in tanto foco\r\ndi vero amor, ch\u2019a la morte seconda\r\nfu degna di venire a questo gioco.\r\n\r\nL\u2019altra, per grazia che da s\u00EC profonda\r\nfontana stilla, che mai creatura\r\nnon pinse l\u2019occhio infino a la prima onda,\r\n\r\ntutto suo amor l\u00E0 gi\u00F9 pose a drittura:\r\nper che, di grazia in grazia, Dio li aperse\r\nl\u2019occhio a la nostra redenzion futura;\r\n\r\nond\u2019 ei credette in quella, e non sofferse\r\nda indi il puzzo pi\u00F9 del paganesmo;\r\ne riprendiene le genti perverse.\r\n\r\nQuelle tre donne li fur per battesmo\r\nche tu vedesti da la destra rota,\r\ndinanzi al battezzar pi\u00F9 d\u2019un millesmo.\r\n\r\nO predestinazion, quanto remota\r\n\u00E8 la radice tua da quelli aspetti\r\nche la prima cagion non veggion tota!\r\n\r\nE voi, mortali, tenetevi stretti\r\na giudicar: ch\u00E9 noi, che Dio vedemo,\r\nnon conosciamo ancor tutti li eletti;\r\n\r\ned \u00E8nne dolce cos\u00EC fatto scemo,\r\nperch\u00E9 il ben nostro in questo ben s\u2019affina,\r\nche quel che vole Iddio, e noi volemo\u00BB.\r\n\r\nCos\u00EC da quella imagine divina,\r\nper farmi chiara la mia corta vista,\r\ndata mi fu soave medicina.\r\n\r\nE come a buon cantor buon citarista\r\nfa seguitar lo guizzo de la corda,\r\nin che pi\u00F9 di piacer lo canto acquista,\r\n\r\ns\u00EC, mentre ch\u2019e\u2019 parl\u00F2, s\u00EC mi ricorda\r\nch\u2019io vidi le due luci benedette,\r\npur come batter d\u2019occhi si concorda,\r\n\r\ncon le parole mover le fiammette.\r\n\r\n\r\n\r\n\r\nParadiso\r\nCanto XXI\r\n\r\n\r\nGi\u00E0 eran li occhi miei rifissi al volto\r\nde la mia donna, e l\u2019animo con essi,\r\ne da ogne altro intento s\u2019era tolto.\r\n\r\nE quella non ridea; ma \u00ABS\u2019io ridessi\u00BB,\r\nmi cominci\u00F2, \u00ABtu ti faresti quale\r\nfu Semel\u00E8 quando di cener fessi:\r\n\r\nch\u00E9 la bellezza mia, che per le scale\r\nde l\u2019etterno palazzo pi\u00F9 s\u2019accende,\r\ncom\u2019 hai veduto, quanto pi\u00F9 si sale,\r\n\r\nse non si temperasse, tanto splende,\r\nche \u2019l tuo mortal podere, al suo fulgore,\r\nsarebbe fronda che trono scoscende.\r\n\r\nNoi sem levati al settimo splendore,\r\nche sotto \u2019l petto del Leone ardente\r\nraggia mo misto gi\u00F9 del suo valore.\r\n\r\nFicca di retro a li occhi tuoi la mente,\r\ne fa di quelli specchi a la figura\r\nche \u2019n questo specchio ti sar\u00E0 parvente\u00BB.\r\n\r\nQual savesse qual era la pastura\r\ndel viso mio ne l\u2019aspetto beato\r\nquand\u2019 io mi trasmutai ad altra cura,\r\n\r\nconoscerebbe quanto m\u2019era a grato\r\nubidire a la mia celeste scorta,\r\ncontrapesando l\u2019un con l\u2019altro lato.\r\n\r\nDentro al cristallo che \u2019l vocabol porta,\r\ncerchiando il mondo, del suo caro duce\r\nsotto cui giacque ogne malizia morta,\r\n\r\ndi color d\u2019oro in che raggio traluce\r\nvid\u2019 io uno scaleo eretto in suso\r\ntanto, che nol seguiva la mia luce.\r\n\r\nVidi anche per li gradi scender giuso\r\ntanti splendor, ch\u2019io pensai ch\u2019ogne lume\r\nche par nel ciel, quindi fosse diffuso.\r\n\r\nE come, per lo natural costume,\r\nle pole insieme, al cominciar del giorno,\r\nsi movono a scaldar le fredde piume;\r\n\r\npoi altre vanno via sanza ritorno,\r\naltre rivolgon s\u00E9 onde son mosse,\r\ne altre roteando fan soggiorno;\r\n\r\ntal modo parve me che quivi fosse\r\nin quello sfavillar che \u2019nsieme venne,\r\ns\u00EC come in certo grado si percosse.\r\n\r\nE quel che presso pi\u00F9 ci si ritenne,\r\nsi f\u00E9 s\u00EC chiaro, ch\u2019io dicea pensando:\r\n\u2018Io veggio ben l\u2019amor che tu m\u2019accenne.\r\n\r\nMa quella ond\u2019 io aspetto il come e \u2019l quando\r\ndel dire e del tacer, si sta; ond\u2019 io,\r\ncontra \u2019l disio, fo ben ch\u2019io non dimando\u2019.\r\n\r\nPer ch\u2019ella, che ved\u00EBa il tacer mio\r\nnel veder di colui che tutto vede,\r\nmi disse: \u00ABSolvi il tuo caldo disio\u00BB.\r\n\r\nE io incominciai: \u00ABLa mia mercede\r\nnon mi fa degno de la tua risposta;\r\nma per colei che \u2019l chieder mi concede,\r\n\r\nvita beata che ti stai nascosta\r\ndentro a la tua letizia, fammi nota\r\nla cagion che s\u00EC presso mi t\u2019ha posta;\r\n\r\ne d\u00EC perch\u00E9 si tace in questa rota\r\nla dolce sinfonia di paradiso,\r\nche gi\u00F9 per l\u2019altre suona s\u00EC divota\u00BB.\r\n\r\n\u00ABTu hai l\u2019udir mortal s\u00EC come il viso\u00BB,\r\nrispuose a me; \u00ABonde qui non si canta\r\nper quel che B\u00EBatrice non ha riso.\r\n\r\nGi\u00F9 per li gradi de la scala santa\r\ndiscesi tanto sol per farti festa\r\ncol dire e con la luce che mi ammanta;\r\n\r\nn\u00E9 pi\u00F9 amor mi fece esser pi\u00F9 presta,\r\nch\u00E9 pi\u00F9 e tanto amor quinci s\u00F9 ferve,\r\ns\u00EC come il fiammeggiar ti manifesta.\r\n\r\nMa l\u2019alta carit\u00E0, che ci fa serve\r\npronte al consiglio che \u2019l mondo governa,\r\nsorteggia qui s\u00EC come tu osserve\u00BB.\r\n\r\n\u00ABIo veggio ben\u00BB, diss\u2019 io, \u00ABsacra lucerna,\r\ncome libero amore in questa corte\r\nbasta a seguir la provedenza etterna;\r\n\r\nma questo \u00E8 quel ch\u2019a cerner mi par forte,\r\nperch\u00E9 predestinata fosti sola\r\na questo officio tra le tue consorte\u00BB.\r\n\r\nN\u00E9 venni prima a l\u2019ultima parola,\r\nche del suo mezzo fece il lume centro,\r\ngirando s\u00E9 come veloce mola;\r\n\r\npoi rispuose l\u2019amor che v\u2019era dentro:\r\n\u00ABLuce divina sopra me s\u2019appunta,\r\npenetrando per questa in ch\u2019io m\u2019inventro,\r\n\r\nla cui virt\u00F9, col mio veder congiunta,\r\nmi leva sopra me tanto, ch\u2019i\u2019 veggio\r\nla somma essenza de la quale \u00E8 munta.\r\n\r\nQuinci vien l\u2019allegrezza ond\u2019 io fiammeggio;\r\nper ch\u2019a la vista mia, quant\u2019 ella \u00E8 chiara,\r\nla chiarit\u00E0 de la fiamma pareggio.\r\n\r\nMa quell\u2019 alma nel ciel che pi\u00F9 si schiara,\r\nquel serafin che \u2019n Dio pi\u00F9 l\u2019occhio ha fisso,\r\na la dimanda tua non satisfara,\r\n\r\nper\u00F2 che s\u00EC s\u2019innoltra ne lo abisso\r\nde l\u2019etterno statuto quel che chiedi,\r\nche da ogne creata vista \u00E8 scisso.\r\n\r\nE al mondo mortal, quando tu riedi,\r\nquesto rapporta, s\u00EC che non presumma\r\na tanto segno pi\u00F9 mover li piedi.\r\n\r\nLa mente, che qui luce, in terra fumma;\r\nonde riguarda come pu\u00F2 l\u00E0 gi\u00F9e\r\nquel che non pote perch\u00E9 \u2019l ciel l\u2019assumma\u00BB.\r\n\r\nS\u00EC mi prescrisser le parole sue,\r\nch\u2019io lasciai la quistione e mi ritrassi\r\na dimandarla umilmente chi fue.\r\n\r\n\u00ABTra \u2019 due liti d\u2019Italia surgon sassi,\r\ne non molto distanti a la tua patria,\r\ntanto che \u2019 troni assai suonan pi\u00F9 bassi,\r\n\r\ne fanno un gibbo che si chiama Catria,\r\ndi sotto al quale \u00E8 consecrato un ermo,\r\nche suole esser disposto a sola latria\u00BB.\r\n\r\nCos\u00EC ricominciommi il terzo sermo;\r\ne poi, contin\u00FCando, disse: \u00ABQuivi\r\nal servigio di Dio mi fe\u2019 s\u00EC fermo,\r\n\r\nche pur con cibi di liquor d\u2019ulivi\r\nlievemente passava caldi e geli,\r\ncontento ne\u2019 pensier contemplativi.\r\n\r\nRender solea quel chiostro a questi cieli\r\nfertilemente; e ora \u00E8 fatto vano,\r\ns\u00EC che tosto convien che si riveli.\r\n\r\nIn quel loco fu\u2019 io Pietro Damiano,\r\ne Pietro Peccator fu\u2019 ne la casa\r\ndi Nostra Donna in sul lito adriano.\r\n\r\nPoca vita mortal m\u2019era rimasa,\r\nquando fui chiesto e tratto a quel cappello,\r\nche pur di male in peggio si travasa.\r\n\r\nVenne Cef\u00E0s e venne il gran vasello\r\nde lo Spirito Santo, magri e scalzi,\r\nprendendo il cibo da qualunque ostello.\r\n\r\nOr voglion quinci e quindi chi rincalzi\r\nli moderni pastori e chi li meni,\r\ntanto son gravi, e chi di rietro li alzi.\r\n\r\nCuopron d\u2019i manti loro i palafreni,\r\ns\u00EC che due bestie van sott\u2019 una pelle:\r\noh paz\u00EFenza che tanto sostieni!\u00BB.\r\n\r\nA questa voce vid\u2019 io pi\u00F9 fiammelle\r\ndi grado in grado scendere e girarsi,\r\ne ogne giro le facea pi\u00F9 belle.\r\n\r\nDintorno a questa vennero e fermarsi,\r\ne fero un grido di s\u00EC alto suono,\r\nche non potrebbe qui assomigliarsi;\r\n\r\nn\u00E9 io lo \u2019ntesi, s\u00EC mi vinse il tuono.\r\n\r\n\r\n\r\n\r\nParadiso\r\nCanto XXII\r\n\r\n\r\nOppresso di stupore, a la mia guida\r\nmi volsi, come parvol che ricorre\r\nsempre col\u00E0 dove pi\u00F9 si confida;\r\n\r\ne quella, come madre che soccorre\r\ns\u00F9bito al figlio palido e anelo\r\ncon la sua voce, che \u2019l suol ben disporre,\r\n\r\nmi disse: \u00ABNon sai tu che tu se\u2019 in cielo?\r\ne non sai tu che \u2019l cielo \u00E8 tutto santo,\r\ne ci\u00F2 che ci si fa vien da buon zelo?\r\n\r\nCome t\u2019avrebbe trasmutato il canto,\r\ne io ridendo, mo pensar lo puoi,\r\nposcia che \u2019l grido t\u2019ha mosso cotanto;\r\n\r\nnel qual, se \u2019nteso avessi i prieghi suoi,\r\ngi\u00E0 ti sarebbe nota la vendetta\r\nche tu vedrai innanzi che tu muoi.\r\n\r\nLa spada di qua s\u00F9 non taglia in fretta\r\nn\u00E9 tardo, ma\u2019 ch\u2019al parer di colui\r\nche dis\u00EFando o temendo l\u2019aspetta.\r\n\r\nMa rivolgiti omai inverso altrui;\r\nch\u2019assai illustri spiriti vedrai,\r\nse com\u2019 io dico l\u2019aspetto redui\u00BB.\r\n\r\nCome a lei piacque, li occhi ritornai,\r\ne vidi cento sperule che \u2019nsieme\r\npi\u00F9 s\u2019abbellivan con mut\u00FCi rai.\r\n\r\nIo stava come quei che \u2019n s\u00E9 repreme\r\nla punta del disio, e non s\u2019attenta\r\ndi domandar, s\u00EC del troppo si teme;\r\n\r\ne la maggiore e la pi\u00F9 luculenta\r\ndi quelle margherite innanzi fessi,\r\nper far di s\u00E9 la mia voglia contenta.\r\n\r\nPoi dentro a lei udi\u2019: \u00ABSe tu vedessi\r\ncom\u2019 io la carit\u00E0 che tra noi arde,\r\nli tuoi concetti sarebbero espressi.\r\n\r\nMa perch\u00E9 tu, aspettando, non tarde\r\na l\u2019alto fine, io ti far\u00F2 risposta\r\npur al pensier, da che s\u00EC ti riguarde.\r\n\r\nQuel monte a cui Cassino \u00E8 ne la costa\r\nfu frequentato gi\u00E0 in su la cima\r\nda la gente ingannata e mal disposta;\r\n\r\ne quel son io che s\u00F9 vi portai prima\r\nlo nome di colui che \u2019n terra addusse\r\nla verit\u00E0 che tanto ci soblima;\r\n\r\ne tanta grazia sopra me relusse,\r\nch\u2019io ritrassi le ville circunstanti\r\nda l\u2019empio c\u00F3lto che \u2019l mondo sedusse.\r\n\r\nQuesti altri fuochi tutti contemplanti\r\nuomini fuoro, accesi di quel caldo\r\nche fa nascere i fiori e \u2019 frutti santi.\r\n\r\nQui \u00E8 Maccario, qui \u00E8 Romoaldo,\r\nqui son li frati miei che dentro ai chiostri\r\nfermar li piedi e tennero il cor saldo\u00BB.\r\n\r\nE io a lui: \u00ABL\u2019affetto che dimostri\r\nmeco parlando, e la buona sembianza\r\nch\u2019io veggio e noto in tutti li ardor vostri,\r\n\r\ncos\u00EC m\u2019ha dilatata mia fidanza,\r\ncome \u2019l sol fa la rosa quando aperta\r\ntanto divien quant\u2019 ell\u2019 ha di possanza.\r\n\r\nPer\u00F2 ti priego, e tu, padre, m\u2019accerta\r\ns\u2019io posso prender tanta grazia, ch\u2019io\r\nti veggia con imagine scoverta\u00BB.\r\n\r\nOnd\u2019 elli: \u00ABFrate, il tuo alto disio\r\ns\u2019adempier\u00E0 in su l\u2019ultima spera,\r\nove s\u2019adempion tutti li altri e \u2019l mio.\r\n\r\nIvi \u00E8 perfetta, matura e intera\r\nciascuna dis\u00EFanza; in quella sola\r\n\u00E8 ogne parte l\u00E0 ove sempr\u2019 era,\r\n\r\nperch\u00E9 non \u00E8 in loco e non s\u2019impola;\r\ne nostra scala infino ad essa varca,\r\nonde cos\u00EC dal viso ti s\u2019invola.\r\n\r\nInfin l\u00E0 s\u00F9 la vide il patriarca\r\nIacobbe porger la superna parte,\r\nquando li apparve d\u2019angeli s\u00EC carca.\r\n\r\nMa, per salirla, mo nessun diparte\r\nda terra i piedi, e la regola mia\r\nrimasa \u00E8 per danno de le carte.\r\n\r\nLe mura che solieno esser badia\r\nfatte sono spelonche, e le cocolle\r\nsacca son piene di farina ria.\r\n\r\nMa grave usura tanto non si tolle\r\ncontra \u2019l piacer di Dio, quanto quel frutto\r\nche fa il cor de\u2019 monaci s\u00EC folle;\r\n\r\nch\u00E9 quantunque la Chiesa guarda, tutto\r\n\u00E8 de la gente che per Dio dimanda;\r\nnon di parenti n\u00E9 d\u2019altro pi\u00F9 brutto.\r\n\r\nLa carne d\u2019i mortali \u00E8 tanto blanda,\r\nche gi\u00F9 non basta buon cominciamento\r\ndal nascer de la quercia al far la ghianda.\r\n\r\nPier cominci\u00F2 sanz\u2019 oro e sanz\u2019 argento,\r\ne io con orazione e con digiuno,\r\ne Francesco umilmente il suo convento;\r\n\r\ne se guardi \u2019l principio di ciascuno,\r\nposcia riguardi l\u00E0 dov\u2019 \u00E8 trascorso,\r\ntu vederai del bianco fatto bruno.\r\n\r\nVeramente Iordan v\u00F2lto retrorso\r\npi\u00F9 fu, e \u2019l mar fuggir, quando Dio volse,\r\nmirabile a veder che qui \u2019l soccorso\u00BB.\r\n\r\nCos\u00EC mi disse, e indi si raccolse\r\nal suo collegio, e \u2019l collegio si strinse;\r\npoi, come turbo, in s\u00F9 tutto s\u2019avvolse.\r\n\r\nLa dolce donna dietro a lor mi pinse\r\ncon un sol cenno su per quella scala,\r\ns\u00EC sua virt\u00F9 la mia natura vinse;\r\n\r\nn\u00E9 mai qua gi\u00F9 dove si monta e cala\r\nnaturalmente, fu s\u00EC ratto moto\r\nch\u2019agguagliar si potesse a la mia ala.\r\n\r\nS\u2019io torni mai, lettore, a quel divoto\r\ntr\u00EFunfo per lo quale io piango spesso\r\nle mie peccata e \u2019l petto mi percuoto,\r\n\r\ntu non avresti in tanto tratto e messo\r\nnel foco il dito, in quant\u2019 io vidi \u2019l segno\r\nche segue il Tauro e fui dentro da esso.\r\n\r\nO glor\u00EFose stelle, o lume pregno\r\ndi gran virt\u00F9, dal quale io riconosco\r\ntutto, qual che si sia, il mio ingegno,\r\n\r\ncon voi nasceva e s\u2019ascondeva vosco\r\nquelli ch\u2019\u00E8 padre d\u2019ogne mortal vita,\r\nquand\u2019 io senti\u2019 di prima l\u2019aere tosco;\r\n\r\ne poi, quando mi fu grazia largita\r\nd\u2019entrar ne l\u2019alta rota che vi gira,\r\nla vostra reg\u00EFon mi fu sortita.\r\n\r\nA voi divotamente ora sospira\r\nl\u2019anima mia, per acquistar virtute\r\nal passo forte che a s\u00E9 la tira.\r\n\r\n\u00ABTu se\u2019 s\u00EC presso a l\u2019ultima salute\u00BB,\r\ncominci\u00F2 B\u00EBatrice, \u00ABche tu dei\r\naver le luci tue chiare e acute;\r\n\r\ne per\u00F2, prima che tu pi\u00F9 t\u2019inlei,\r\nrimira in gi\u00F9, e vedi quanto mondo\r\nsotto li piedi gi\u00E0 esser ti fei;\r\n\r\ns\u00EC che \u2019l tuo cor, quantunque pu\u00F2, giocondo\r\ns\u2019appresenti a la turba tr\u00EFunfante\r\nche lieta vien per questo etera tondo\u00BB.\r\n\r\nCol viso ritornai per tutte quante\r\nle sette spere, e vidi questo globo\r\ntal, ch\u2019io sorrisi del suo vil sembiante;\r\n\r\ne quel consiglio per migliore approbo\r\nche l\u2019ha per meno; e chi ad altro pensa\r\nchiamar si puote veramente probo.\r\n\r\nVidi la figlia di Latona incensa\r\nsanza quell\u2019 ombra che mi fu cagione\r\nper che gi\u00E0 la credetti rara e densa.\r\n\r\nL\u2019aspetto del tuo nato, Iper\u00EFone,\r\nquivi sostenni, e vidi com\u2019 si move\r\ncirca e vicino a lui Maia e D\u00EFone.\r\n\r\nQuindi m\u2019apparve il temperar di Giove\r\ntra \u2019l padre e \u2019l figlio; e quindi mi fu chiaro\r\nil var\u00EFar che fanno di lor dove;\r\n\r\ne tutti e sette mi si dimostraro\r\nquanto son grandi e quanto son veloci\r\ne come sono in distante riparo.\r\n\r\nL\u2019aiuola che ci fa tanto feroci,\r\nvolgendom\u2019 io con li etterni Gemelli,\r\ntutta m\u2019apparve da\u2019 colli a le foci;\r\n\r\nposcia rivolsi li occhi a li occhi belli.\r\n\r\n\r\n\r\n\r\nParadiso\r\nCanto XXIII\r\n\r\n\r\nCome l\u2019augello, intra l\u2019amate fronde,\r\nposato al nido de\u2019 suoi dolci nati\r\nla notte che le cose ci nasconde,\r\n\r\nche, per veder li aspetti dis\u00EFati\r\ne per trovar lo cibo onde li pasca,\r\nin che gravi labor li sono aggrati,\r\n\r\npreviene il tempo in su aperta frasca,\r\ne con ardente affetto il sole aspetta,\r\nfiso guardando pur che l\u2019alba nasca;\r\n\r\ncos\u00EC la donna m\u00EFa stava eretta\r\ne attenta, rivolta inver\u2019 la plaga\r\nsotto la quale il sol mostra men fretta:\r\n\r\ns\u00EC che, veggendola io sospesa e vaga,\r\nfecimi qual \u00E8 quei che dis\u00EFando\r\naltro vorria, e sperando s\u2019appaga.\r\n\r\nMa poco fu tra uno e altro quando,\r\ndel mio attender, dico, e del vedere\r\nlo ciel venir pi\u00F9 e pi\u00F9 rischiarando;\r\n\r\ne B\u00EBatrice disse: \u00ABEcco le schiere\r\ndel tr\u00EFunfo di Cristo e tutto \u2019l frutto\r\nricolto del girar di queste spere!\u00BB.\r\n\r\nPariemi che \u2019l suo viso ardesse tutto,\r\ne li occhi avea di letizia s\u00EC pieni,\r\nche passarmen convien sanza costrutto.\r\n\r\nQuale ne\u2019 plenilun\u00EFi sereni\r\nTriv\u00EFa ride tra le ninfe etterne\r\nche dipingon lo ciel per tutti i seni,\r\n\r\nvid\u2019 i\u2019 sopra migliaia di lucerne\r\nun sol che tutte quante l\u2019accendea,\r\ncome fa \u2019l nostro le viste superne;\r\n\r\ne per la viva luce trasparea\r\nla lucente sustanza tanto chiara\r\nnel viso mio, che non la sostenea.\r\n\r\nOh B\u00EBatrice, dolce guida e cara!\r\nElla mi disse: \u00ABQuel che ti sobranza\r\n\u00E8 virt\u00F9 da cui nulla si ripara.\r\n\r\nQuivi \u00E8 la sap\u00EFenza e la possanza\r\nch\u2019apr\u00EC le strade tra \u2019l cielo e la terra,\r\nonde fu gi\u00E0 s\u00EC lunga dis\u00EFanza\u00BB.\r\n\r\nCome foco di nube si diserra\r\nper dilatarsi s\u00EC che non vi cape,\r\ne fuor di sua natura in gi\u00F9 s\u2019atterra,\r\n\r\nla mente mia cos\u00EC, tra quelle dape\r\nfatta pi\u00F9 grande, di s\u00E9 stessa usc\u00ECo,\r\ne che si fesse rimembrar non sape.\r\n\r\n\u00ABApri li occhi e riguarda qual son io;\r\ntu hai vedute cose, che possente\r\nse\u2019 fatto a sostener lo riso mio\u00BB.\r\n\r\nIo era come quei che si risente\r\ndi vis\u00EFone oblita e che s\u2019ingegna\r\nindarno di ridurlasi a la mente,\r\n\r\nquand\u2019 io udi\u2019 questa proferta, degna\r\ndi tanto grato, che mai non si stingue\r\ndel libro che \u2019l preterito rassegna.\r\n\r\nSe mo sonasser tutte quelle lingue\r\nche Polimn\u00EFa con le suore fero\r\ndel latte lor dolcissimo pi\u00F9 pingue,\r\n\r\nper aiutarmi, al millesmo del vero\r\nnon si verria, cantando il santo riso\r\ne quanto il santo aspetto facea mero;\r\n\r\ne cos\u00EC, figurando il paradiso,\r\nconvien saltar lo sacrato poema,\r\ncome chi trova suo cammin riciso.\r\n\r\nMa chi pensasse il ponderoso tema\r\ne l\u2019omero mortal che se ne carca,\r\nnol biasmerebbe se sott\u2019 esso trema:\r\n\r\nnon \u00E8 pareggio da picciola barca\r\nquel che fendendo va l\u2019ardita prora,\r\nn\u00E9 da nocchier ch\u2019a s\u00E9 medesmo parca.\r\n\r\n\u00ABPerch\u00E9 la faccia mia s\u00EC t\u2019innamora,\r\nche tu non ti rivolgi al bel giardino\r\nche sotto i raggi di Cristo s\u2019infiora?\r\n\r\nQuivi \u00E8 la rosa in che \u2019l verbo divino\r\ncarne si fece; quivi son li gigli\r\nal cui odor si prese il buon cammino\u00BB.\r\n\r\nCos\u00EC Beatrice; e io, che a\u2019 suoi consigli\r\ntutto era pronto, ancora mi rendei\r\na la battaglia de\u2019 debili cigli.\r\n\r\nCome a raggio di sol, che puro mei\r\nper fratta nube, gi\u00E0 prato di fiori\r\nvider, coverti d\u2019ombra, li occhi miei;\r\n\r\nvid\u2019 io cos\u00EC pi\u00F9 turbe di splendori,\r\nfolgorate di s\u00F9 da raggi ardenti,\r\nsanza veder principio di folg\u00F3ri.\r\n\r\nO benigna vert\u00F9 che s\u00EC li \u2019mprenti,\r\ns\u00F9 t\u2019essaltasti, per largirmi loco\r\na li occhi l\u00EC che non t\u2019eran possenti.\r\n\r\nIl nome del bel fior ch\u2019io sempre invoco\r\ne mane e sera, tutto mi ristrinse\r\nl\u2019animo ad avvisar lo maggior foco;\r\n\r\ne come ambo le luci mi dipinse\r\nil quale e il quanto de la viva stella\r\nche l\u00E0 s\u00F9 vince come qua gi\u00F9 vinse,\r\n\r\nper entro il cielo scese una facella,\r\nformata in cerchio a guisa di corona,\r\ne cinsela e girossi intorno ad ella.\r\n\r\nQualunque melodia pi\u00F9 dolce suona\r\nqua gi\u00F9 e pi\u00F9 a s\u00E9 l\u2019anima tira,\r\nparrebbe nube che squarciata tona,\r\n\r\ncomparata al sonar di quella lira\r\nonde si coronava il bel zaffiro\r\ndel quale il ciel pi\u00F9 chiaro s\u2019inzaffira.\r\n\r\n\u00ABIo sono amore angelico, che giro\r\nl\u2019alta letizia che spira del ventre\r\nche fu albergo del nostro disiro;\r\n\r\ne girerommi, donna del ciel, mentre\r\nche seguirai tuo figlio, e farai dia\r\npi\u00F9 la spera suprema perch\u00E9 l\u00EC entre\u00BB.\r\n\r\nCos\u00EC la circulata melodia\r\nsi sigillava, e tutti li altri lumi\r\nfacean sonare il nome di Maria.\r\n\r\nLo real manto di tutti i volumi\r\ndel mondo, che pi\u00F9 ferve e pi\u00F9 s\u2019avviva\r\nne l\u2019alito di Dio e nei costumi,\r\n\r\navea sopra di noi l\u2019interna riva\r\ntanto distante, che la sua parvenza,\r\nl\u00E0 dov\u2019 io era, ancor non appariva:\r\n\r\nper\u00F2 non ebber li occhi miei potenza\r\ndi seguitar la coronata fiamma\r\nche si lev\u00F2 appresso sua semenza.\r\n\r\nE come fantolin che \u2019nver\u2019 la mamma\r\ntende le braccia, poi che \u2019l latte prese,\r\nper l\u2019animo che \u2019nfin di fuor s\u2019infiamma;\r\n\r\nciascun di quei candori in s\u00F9 si stese\r\ncon la sua cima, s\u00EC che l\u2019alto affetto\r\nch\u2019elli avieno a Maria mi fu palese.\r\n\r\nIndi rimaser l\u00EC nel mio cospetto,\r\n\u2018Regina celi\u2019 cantando s\u00EC dolce,\r\nche mai da me non si part\u00EC \u2019l diletto.\r\n\r\nOh quanta \u00E8 l\u2019ubert\u00E0 che si soffolce\r\nin quelle arche ricchissime che fuoro\r\na seminar qua gi\u00F9 buone bobolce!\r\n\r\nQuivi si vive e gode del tesoro\r\nche s\u2019acquist\u00F2 piangendo ne lo essilio\r\ndi Babill\u00F2n, ove si lasci\u00F2 l\u2019oro.\r\n\r\nQuivi tr\u00EFunfa, sotto l\u2019alto Filio\r\ndi Dio e di Maria, di sua vittoria,\r\ne con l\u2019antico e col novo concilio,\r\n\r\ncolui che tien le chiavi di tal gloria.\r\n\r\n\r\n\r\n\r\nParadiso\r\nCanto XXIV\r\n\r\n\r\n\u00ABO sodalizio eletto a la gran cena\r\ndel benedetto Agnello, il qual vi ciba\r\ns\u00EC, che la vostra voglia \u00E8 sempre piena,\r\n\r\nse per grazia di Dio questi preliba\r\ndi quel che cade de la vostra mensa,\r\nprima che morte tempo li prescriba,\r\n\r\nponete mente a l\u2019affezione immensa\r\ne roratelo alquanto: voi bevete\r\nsempre del fonte onde vien quel ch\u2019ei pensa\u00BB.\r\n\r\nCos\u00EC Beatrice; e quelle anime liete\r\nsi fero spere sopra fissi poli,\r\nfiammando, a volte, a guisa di comete.\r\n\r\nE come cerchi in tempra d\u2019or\u00EFuoli\r\nsi giran s\u00EC, che \u2019l primo a chi pon mente\r\nqu\u00EFeto pare, e l\u2019ultimo che voli;\r\n\r\ncos\u00EC quelle carole, differente-\r\nmente danzando, de la sua ricchezza\r\nmi facieno stimar, veloci e lente.\r\n\r\nDi quella ch\u2019io notai di pi\u00F9 carezza\r\nvid\u2019 \u00EFo uscire un foco s\u00EC felice,\r\nche nullo vi lasci\u00F2 di pi\u00F9 chiarezza;\r\n\r\ne tre f\u00EFate intorno di Beatrice\r\nsi volse con un canto tanto divo,\r\nche la mia fantasia nol mi ridice.\r\n\r\nPer\u00F2 salta la penna e non lo scrivo:\r\nch\u00E9 l\u2019imagine nostra a cotai pieghe,\r\nnon che \u2019l parlare, \u00E8 troppo color vivo.\r\n\r\n\u00ABO santa suora mia che s\u00EC ne prieghe\r\ndivota, per lo tuo ardente affetto\r\nda quella bella spera mi disleghe\u00BB.\r\n\r\nPoscia fermato, il foco benedetto\r\na la mia donna dirizz\u00F2 lo spiro,\r\nche favell\u00F2 cos\u00EC com\u2019 i\u2019 ho detto.\r\n\r\nEd ella: \u00ABO luce etterna del gran viro\r\na cui Nostro Segnor lasci\u00F2 le chiavi,\r\nch\u2019ei port\u00F2 gi\u00F9, di questo gaudio miro,\r\n\r\ntenta costui di punti lievi e gravi,\r\ncome ti piace, intorno de la fede,\r\nper la qual tu su per lo mare andavi.\r\n\r\nS\u2019elli ama bene e bene spera e crede,\r\nnon t\u2019\u00E8 occulto, perch\u00E9 \u2019l viso hai quivi\r\ndov\u2019 ogne cosa dipinta si vede;\r\n\r\nma perch\u00E9 questo regno ha fatto civi\r\nper la verace fede, a glor\u00EFarla,\r\ndi lei parlare \u00E8 ben ch\u2019a lui arrivi\u00BB.\r\n\r\nS\u00EC come il baccialier s\u2019arma e non parla\r\nfin che \u2019l maestro la question propone,\r\nper approvarla, non per terminarla,\r\n\r\ncos\u00EC m\u2019armava io d\u2019ogne ragione\r\nmentre ch\u2019ella dicea, per esser presto\r\na tal querente e a tal professione.\r\n\r\n\u00ABD\u00EC, buon Cristiano, fatti manifesto:\r\nfede che \u00E8?\u00BB. Ond\u2019 io levai la fronte\r\nin quella luce onde spirava questo;\r\n\r\npoi mi volsi a Beatrice, ed essa pronte\r\nsembianze femmi perch\u2019 \u00EFo spandessi\r\nl\u2019acqua di fuor del mio interno fonte.\r\n\r\n\u00ABLa Grazia che mi d\u00E0 ch\u2019io mi confessi\u00BB,\r\ncomincia\u2019 io, \u00ABda l\u2019alto primipilo,\r\nfaccia li miei concetti bene espressi\u00BB.\r\n\r\nE seguitai: \u00ABCome \u2019l verace stilo\r\nne scrisse, padre, del tuo caro frate\r\nche mise teco Roma nel buon filo,\r\n\r\nfede \u00E8 sustanza di cose sperate\r\ne argomento de le non parventi;\r\ne questa pare a me sua quiditate\u00BB.\r\n\r\nAllora udi\u2019: \u00ABDirittamente senti,\r\nse bene intendi perch\u00E9 la ripuose\r\ntra le sustanze, e poi tra li argomenti\u00BB.\r\n\r\nE io appresso: \u00ABLe profonde cose\r\nche mi largiscon qui la lor parvenza,\r\na li occhi di l\u00E0 gi\u00F9 son s\u00EC ascose,\r\n\r\nche l\u2019esser loro v\u2019\u00E8 in sola credenza,\r\nsopra la qual si fonda l\u2019alta spene;\r\ne per\u00F2 di sustanza prende intenza.\r\n\r\nE da questa credenza ci convene\r\nsilogizzar, sanz\u2019 avere altra vista:\r\nper\u00F2 intenza d\u2019argomento tene\u00BB.\r\n\r\nAllora udi\u2019: \u00ABSe quantunque s\u2019acquista\r\ngi\u00F9 per dottrina, fosse cos\u00EC \u2019nteso,\r\nnon l\u00EC avria loco ingegno di sofista\u00BB.\r\n\r\nCos\u00EC spir\u00F2 di quello amore acceso;\r\nindi soggiunse: \u00ABAssai bene \u00E8 trascorsa\r\nd\u2019esta moneta gi\u00E0 la lega e \u2019l peso;\r\n\r\nma dimmi se tu l\u2019hai ne la tua borsa\u00BB.\r\nOnd\u2019 io: \u00ABS\u00EC ho, s\u00EC lucida e s\u00EC tonda,\r\nche nel suo conio nulla mi s\u2019inforsa\u00BB.\r\n\r\nAppresso usc\u00EC de la luce profonda\r\nche l\u00EC splendeva: \u00ABQuesta cara gioia\r\nsopra la quale ogne virt\u00F9 si fonda,\r\n\r\nonde ti venne?\u00BB. E io: \u00ABLa larga ploia\r\nde lo Spirito Santo, ch\u2019\u00E8 diffusa\r\nin su le vecchie e \u2019n su le nuove cuoia,\r\n\r\n\u00E8 silogismo che la m\u2019ha conchiusa\r\nacutamente s\u00EC, che \u2019nverso d\u2019ella\r\nogne dimostrazion mi pare ottusa\u00BB.\r\n\r\nIo udi\u2019 poi: \u00ABL\u2019antica e la novella\r\nproposizion che cos\u00EC ti conchiude,\r\nperch\u00E9 l\u2019hai tu per divina favella?\u00BB.\r\n\r\nE io: \u00ABLa prova che \u2019l ver mi dischiude,\r\nson l\u2019opere seguite, a che natura\r\nnon scalda ferro mai n\u00E9 batte incude\u00BB.\r\n\r\nRisposto fummi: \u00ABD\u00EC, chi t\u2019assicura\r\nche quell\u2019 opere fosser? Quel medesmo\r\nche vuol provarsi, non altri, il ti giura\u00BB.\r\n\r\n\u00ABSe \u2019l mondo si rivolse al cristianesmo\u00BB,\r\ndiss\u2019 io, \u00ABsanza miracoli, quest\u2019 uno\r\n\u00E8 tal, che li altri non sono il centesmo:\r\n\r\nch\u00E9 tu intrasti povero e digiuno\r\nin campo, a seminar la buona pianta\r\nche fu gi\u00E0 vite e ora \u00E8 fatta pruno\u00BB.\r\n\r\nFinito questo, l\u2019alta corte santa\r\nrison\u00F2 per le spere un \u2018Dio laudamo\u2019\r\nne la melode che l\u00E0 s\u00F9 si canta.\r\n\r\nE quel baron che s\u00EC di ramo in ramo,\r\nessaminando, gi\u00E0 tratto m\u2019avea,\r\nche a l\u2019ultime fronde appressavamo,\r\n\r\nricominci\u00F2: \u00ABLa Grazia, che donnea\r\ncon la tua mente, la bocca t\u2019aperse\r\ninfino a qui come aprir si dovea,\r\n\r\ns\u00EC ch\u2019io approvo ci\u00F2 che fuori emerse;\r\nma or convien espremer quel che credi,\r\ne onde a la credenza tua s\u2019offerse\u00BB.\r\n\r\n\u00ABO santo padre, e spirito che vedi\r\nci\u00F2 che credesti s\u00EC, che tu vincesti\r\nver\u2019 lo sepulcro pi\u00F9 giovani piedi\u00BB,\r\n\r\ncomincia\u2019 io, \u00ABtu vuo\u2019 ch\u2019io manifesti\r\nla forma qui del pronto creder mio,\r\ne anche la cagion di lui chiedesti.\r\n\r\nE io rispondo: Io credo in uno Dio\r\nsolo ed etterno, che tutto \u2019l ciel move,\r\nnon moto, con amore e con disio;\r\n\r\ne a tal creder non ho io pur prove\r\nfisice e metafisice, ma dalmi\r\nanche la verit\u00E0 che quinci piove\r\n\r\nper Mo\u00EFs\u00E8, per profeti e per salmi,\r\nper l\u2019Evangelio e per voi che scriveste\r\npoi che l\u2019ardente Spirto vi f\u00E9 almi;\r\n\r\ne credo in tre persone etterne, e queste\r\ncredo una essenza s\u00EC una e s\u00EC trina,\r\nche soffera congiunto \u2018sono\u2019 ed \u2018este\u2019.\r\n\r\nDe la profonda condizion divina\r\nch\u2019io tocco mo, la mente mi sigilla\r\npi\u00F9 volte l\u2019evangelica dottrina.\r\n\r\nQuest\u2019 \u00E8 \u2019l principio, quest\u2019 \u00E8 la favilla\r\nche si dilata in fiamma poi vivace,\r\ne come stella in cielo in me scintilla\u00BB.\r\n\r\nCome \u2019l segnor ch\u2019ascolta quel che i piace,\r\nda indi abbraccia il servo, gratulando\r\nper la novella, tosto ch\u2019el si tace;\r\n\r\ncos\u00EC, benedicendomi cantando,\r\ntre volte cinse me, s\u00EC com\u2019 io tacqui,\r\nl\u2019appostolico lume al cui comando\r\n\r\nio avea detto: s\u00EC nel dir li piacqui!\r\n\r\n\r\n\r\n\r\nParadiso\r\nCanto XXV\r\n\r\n\r\nSe mai continga che \u2019l poema sacro\r\nal quale ha posto mano e cielo e terra,\r\ns\u00EC che m\u2019ha fatto per molti anni macro,\r\n\r\nvinca la crudelt\u00E0 che fuor mi serra\r\ndel bello ovile ov\u2019 io dormi\u2019 agnello,\r\nnimico ai lupi che li danno guerra;\r\n\r\ncon altra voce omai, con altro vello\r\nritorner\u00F2 poeta, e in sul fonte\r\ndel mio battesmo prender\u00F2 \u2019l cappello;\r\n\r\nper\u00F2 che ne la fede, che fa conte\r\nl\u2019anime a Dio, quivi intra\u2019 io, e poi\r\nPietro per lei s\u00EC mi gir\u00F2 la fronte.\r\n\r\nIndi si mosse un lume verso noi\r\ndi quella spera ond\u2019 usc\u00EC la primizia\r\nche lasci\u00F2 Cristo d\u2019i vicari suoi;\r\n\r\ne la mia donna, piena di letizia,\r\nmi disse: \u00ABMira, mira: ecco il barone\r\nper cui l\u00E0 gi\u00F9 si vicita Galizia\u00BB.\r\n\r\nS\u00EC come quando il colombo si pone\r\npresso al compagno, l\u2019uno a l\u2019altro pande,\r\ngirando e mormorando, l\u2019affezione;\r\n\r\ncos\u00EC vid\u2019 \u00EFo l\u2019un da l\u2019altro grande\r\nprincipe glor\u00EFoso essere accolto,\r\nlaudando il cibo che l\u00E0 s\u00F9 li prande.\r\n\r\nMa poi che \u2019l gratular si fu assolto,\r\ntacito coram me ciascun s\u2019affisse,\r\nignito s\u00EC che vinc\u00EBa \u2019l mio volto.\r\n\r\nRidendo allora B\u00EBatrice disse:\r\n\u00ABInclita vita per cui la larghezza\r\nde la nostra basilica si scrisse,\r\n\r\nfa risonar la spene in questa altezza:\r\ntu sai, che tante fiate la figuri,\r\nquante Ies\u00F9 ai tre f\u00E9 pi\u00F9 carezza\u00BB.\r\n\r\n\u00ABLeva la testa e fa che t\u2019assicuri:\r\nche ci\u00F2 che vien qua s\u00F9 del mortal mondo,\r\nconvien ch\u2019ai nostri raggi si maturi\u00BB.\r\n\r\nQuesto conforto del foco secondo\r\nmi venne; ond\u2019 io lev\u00E4i li occhi a\u2019 monti\r\nche li \u2019ncurvaron pria col troppo pondo.\r\n\r\n\u00ABPoi che per grazia vuol che tu t\u2019affronti\r\nlo nostro Imperadore, anzi la morte,\r\nne l\u2019aula pi\u00F9 secreta co\u2019 suoi conti,\r\n\r\ns\u00EC che, veduto il ver di questa corte,\r\nla spene, che l\u00E0 gi\u00F9 bene innamora,\r\nin te e in altrui di ci\u00F2 conforte,\r\n\r\ndi\u2019 quel ch\u2019ell\u2019 \u00E8, di\u2019 come se ne \u2019nfiora\r\nla mente tua, e d\u00EC onde a te venne\u00BB.\r\nCos\u00EC segu\u00EC \u2019l secondo lume ancora.\r\n\r\nE quella p\u00EFa che guid\u00F2 le penne\r\nde le mie ali a cos\u00EC alto volo,\r\na la risposta cos\u00EC mi prevenne:\r\n\r\n\u00ABLa Chiesa militante alcun figliuolo\r\nnon ha con pi\u00F9 speranza, com\u2019 \u00E8 scritto\r\nnel Sol che raggia tutto nostro stuolo:\r\n\r\nper\u00F2 li \u00E8 conceduto che d\u2019Egitto\r\nvegna in Ierusalemme per vedere,\r\nanzi che \u2019l militar li sia prescritto.\r\n\r\nLi altri due punti, che non per sapere\r\nson dimandati, ma perch\u2019 ei rapporti\r\nquanto questa virt\u00F9 t\u2019\u00E8 in piacere,\r\n\r\na lui lasc\u2019 io, ch\u00E9 non li saran forti\r\nn\u00E9 di iattanza; ed elli a ci\u00F2 risponda,\r\ne la grazia di Dio ci\u00F2 li comporti\u00BB.\r\n\r\nCome discente ch\u2019a dottor seconda\r\npronto e libente in quel ch\u2019elli \u00E8 esperto,\r\nperch\u00E9 la sua bont\u00E0 si disasconda,\r\n\r\n\u00ABSpene\u00BB, diss\u2019 io, \u00AB\u00E8 uno attender certo\r\nde la gloria futura, il qual produce\r\ngrazia divina e precedente merto.\r\n\r\nDa molte stelle mi vien questa luce;\r\nma quei la distill\u00F2 nel mio cor pria\r\nche fu sommo cantor del sommo duce.\r\n\r\n\u2018Sperino in te\u2019, ne la sua t\u00EBodia\r\ndice, \u2018color che sanno il nome tuo\u2019:\r\ne chi nol sa, s\u2019elli ha la fede mia?\r\n\r\nTu mi stillasti, con lo stillar suo,\r\nne la pistola poi; s\u00EC ch\u2019io son pieno,\r\ne in altrui vostra pioggia repluo\u00BB.\r\n\r\nMentr\u2019 io diceva, dentro al vivo seno\r\ndi quello incendio tremolava un lampo\r\ns\u00F9bito e spesso a guisa di baleno.\r\n\r\nIndi spir\u00F2: \u00ABL\u2019amore ond\u2019 \u00EFo avvampo\r\nancor ver\u2019 la virt\u00F9 che mi seguette\r\ninfin la palma e a l\u2019uscir del campo,\r\n\r\nvuol ch\u2019io respiri a te che ti dilette\r\ndi lei; ed emmi a grato che tu diche\r\nquello che la speranza ti \u2019mpromette\u00BB.\r\n\r\nE io: \u00ABLe nove e le scritture antiche\r\npongon lo segno, ed esso lo mi addita,\r\nde l\u2019anime che Dio s\u2019ha fatte amiche.\r\n\r\nDice Isaia che ciascuna vestita\r\nne la sua terra fia di doppia vesta:\r\ne la sua terra \u00E8 questa dolce vita;\r\n\r\ne \u2019l tuo fratello assai vie pi\u00F9 digesta,\r\nl\u00E0 dove tratta de le bianche stole,\r\nquesta revelazion ci manifesta\u00BB.\r\n\r\nE prima, appresso al fin d\u2019este parole,\r\n\u2018Sperent in te\u2019 di sopr\u2019 a noi s\u2019ud\u00EC;\r\na che rispuoser tutte le carole.\r\n\r\nPoscia tra esse un lume si schiar\u00EC\r\ns\u00EC che, se \u2019l Cancro avesse un tal cristallo,\r\nl\u2019inverno avrebbe un mese d\u2019un sol d\u00EC.\r\n\r\nE come surge e va ed entra in ballo\r\nvergine lieta, sol per fare onore\r\na la novizia, non per alcun fallo,\r\n\r\ncos\u00EC vid\u2019 io lo schiarato splendore\r\nvenire a\u2019 due che si volgieno a nota\r\nqual conveniesi al loro ardente amore.\r\n\r\nMisesi l\u00EC nel canto e ne la rota;\r\ne la mia donna in lor tenea l\u2019aspetto,\r\npur come sposa tacita e immota.\r\n\r\n\u00ABQuesti \u00E8 colui che giacque sopra \u2019l petto\r\ndel nostro pellicano, e questi fue\r\ndi su la croce al grande officio eletto\u00BB.\r\n\r\nLa donna mia cos\u00EC; n\u00E9 per\u00F2 pi\u00F9e\r\nmosser la vista sua di stare attenta\r\nposcia che prima le parole sue.\r\n\r\nQual \u00E8 colui ch\u2019adocchia e s\u2019argomenta\r\ndi vedere eclissar lo sole un poco,\r\nche, per veder, non vedente diventa;\r\n\r\ntal mi fec\u2019 \u00EFo a quell\u2019 ultimo foco\r\nmentre che detto fu: \u00ABPerch\u00E9 t\u2019abbagli\r\nper veder cosa che qui non ha loco?\r\n\r\nIn terra \u00E8 terra il mio corpo, e saragli\r\ntanto con li altri, che \u2019l numero nostro\r\ncon l\u2019etterno proposito s\u2019agguagli.\r\n\r\nCon le due stole nel beato chiostro\r\nson le due luci sole che saliro;\r\ne questo apporterai nel mondo vostro\u00BB.\r\n\r\nA questa voce l\u2019infiammato giro\r\nsi qu\u00EFet\u00F2 con esso il dolce mischio\r\nche si facea nel suon del trino spiro,\r\n\r\ns\u00EC come, per cessar fatica o rischio,\r\nli remi, pria ne l\u2019acqua ripercossi,\r\ntutti si posano al sonar d\u2019un fischio.\r\n\r\nAhi quanto ne la mente mi commossi,\r\nquando mi volsi per veder Beatrice,\r\nper non poter veder, bench\u00E9 io fossi\r\n\r\npresso di lei, e nel mondo felice!\r\n\r\n\r\n\r\n\r\nParadiso\r\nCanto XXVI\r\n\r\n\r\nMentr\u2019 io dubbiava per lo viso spento,\r\nde la fulgida fiamma che lo spense\r\nusc\u00EC un spiro che mi fece attento,\r\n\r\ndicendo: \u00ABIntanto che tu ti risense\r\nde la vista che ha\u00EF in me consunta,\r\nben \u00E8 che ragionando la compense.\r\n\r\nComincia dunque; e d\u00EC ove s\u2019appunta\r\nl\u2019anima tua, e fa ragion che sia\r\nla vista in te smarrita e non defunta:\r\n\r\nperch\u00E9 la donna che per questa dia\r\nreg\u00EFon ti conduce, ha ne lo sguardo\r\nla virt\u00F9 ch\u2019ebbe la man d\u2019Anania\u00BB.\r\n\r\nIo dissi: \u00ABAl suo piacere e tosto e tardo\r\nvegna remedio a li occhi, che fuor porte\r\nquand\u2019 ella entr\u00F2 col foco ond\u2019 io sempr\u2019 ardo.\r\n\r\nLo ben che fa contenta questa corte,\r\nAlfa e O \u00E8 di quanta scrittura\r\nmi legge Amore o lievemente o forte\u00BB.\r\n\r\nQuella medesma voce che paura\r\ntolta m\u2019avea del s\u00F9bito abbarbaglio,\r\ndi ragionare ancor mi mise in cura;\r\n\r\ne disse: \u00ABCerto a pi\u00F9 angusto vaglio\r\nti conviene schiarar: dicer convienti\r\nchi drizz\u00F2 l\u2019arco tuo a tal berzaglio\u00BB.\r\n\r\nE io: \u00ABPer filosofici argomenti\r\ne per autorit\u00E0 che quinci scende\r\ncotale amor convien che in me si \u2019mprenti:\r\n\r\nch\u00E9 \u2019l bene, in quanto ben, come s\u2019intende,\r\ncos\u00EC accende amore, e tanto maggio\r\nquanto pi\u00F9 di bontate in s\u00E9 comprende.\r\n\r\nDunque a l\u2019essenza ov\u2019 \u00E8 tanto avvantaggio,\r\nche ciascun ben che fuor di lei si trova\r\naltro non \u00E8 ch\u2019un lume di suo raggio,\r\n\r\npi\u00F9 che in altra convien che si mova\r\nla mente, amando, di ciascun che cerne\r\nil vero in che si fonda questa prova.\r\n\r\nTal vero a l\u2019intelletto m\u00EFo sterne\r\ncolui che mi dimostra il primo amore\r\ndi tutte le sustanze sempiterne.\r\n\r\nSternel la voce del verace autore,\r\nche dice a Mo\u00EFs\u00E8, di s\u00E9 parlando:\r\n\u2018Io ti far\u00F2 vedere ogne valore\u2019.\r\n\r\nSternilmi tu ancora, incominciando\r\nl\u2019alto preconio che grida l\u2019arcano\r\ndi qui l\u00E0 gi\u00F9 sovra ogne altro bando\u00BB.\r\n\r\nE io udi\u2019: \u00ABPer intelletto umano\r\ne per autoritadi a lui concorde\r\nd\u2019i tuoi amori a Dio guarda il sovrano.\r\n\r\nMa d\u00EC ancor se tu senti altre corde\r\ntirarti verso lui, s\u00EC che tu suone\r\ncon quanti denti questo amor ti morde\u00BB.\r\n\r\nNon fu latente la santa intenzione\r\nde l\u2019aguglia di Cristo, anzi m\u2019accorsi\r\ndove volea menar mia professione.\r\n\r\nPer\u00F2 ricominciai: \u00ABTutti quei morsi\r\nche posson far lo cor volgere a Dio,\r\na la mia caritate son concorsi:\r\n\r\nch\u00E9 l\u2019essere del mondo e l\u2019esser mio,\r\nla morte ch\u2019el sostenne perch\u2019 io viva,\r\ne quel che spera ogne fedel com\u2019 io,\r\n\r\ncon la predetta conoscenza viva,\r\ntratto m\u2019hanno del mar de l\u2019amor torto,\r\ne del diritto m\u2019han posto a la riva.\r\n\r\nLe fronde onde s\u2019infronda tutto l\u2019orto\r\nde l\u2019ortolano etterno, am\u2019 io cotanto\r\nquanto da lui a lor di bene \u00E8 porto\u00BB.\r\n\r\nS\u00EC com\u2019 io tacqui, un dolcissimo canto\r\nrison\u00F2 per lo cielo, e la mia donna\r\ndicea con li altri: \u00ABSanto, santo, santo!\u00BB.\r\n\r\nE come a lume acuto si disonna\r\nper lo spirto visivo che ricorre\r\na lo splendor che va di gonna in gonna,\r\n\r\ne lo svegliato ci\u00F2 che vede aborre,\r\ns\u00EC nesc\u00EFa \u00E8 la s\u00F9bita vigilia\r\nfin che la stimativa non soccorre;\r\n\r\ncos\u00EC de li occhi miei ogne quisquilia\r\nfug\u00F2 Beatrice col raggio d\u2019i suoi,\r\nche rifulgea da pi\u00F9 di mille milia:\r\n\r\nonde mei che dinanzi vidi poi;\r\ne quasi stupefatto domandai\r\nd\u2019un quarto lume ch\u2019io vidi tra noi.\r\n\r\nE la mia donna: \u00ABDentro da quei rai\r\nvagheggia il suo fattor l\u2019anima prima\r\nche la prima virt\u00F9 creasse mai\u00BB.\r\n\r\nCome la fronda che flette la cima\r\nnel transito del vento, e poi si leva\r\nper la propria virt\u00F9 che la soblima,\r\n\r\nfec\u2019 io in tanto in quant\u2019 ella diceva,\r\nstupendo, e poi mi rifece sicuro\r\nun disio di parlare ond\u2019 \u00EFo ardeva.\r\n\r\nE cominciai: \u00ABO pomo che maturo\r\nsolo prodotto fosti, o padre antico\r\na cui ciascuna sposa \u00E8 figlia e nuro,\r\n\r\ndivoto quanto posso a te suppl\u00ECco\r\nperch\u00E9 mi parli: tu vedi mia voglia,\r\ne per udirti tosto non la dico\u00BB.\r\n\r\nTalvolta un animal coverto broglia,\r\ns\u00EC che l\u2019affetto convien che si paia\r\nper lo seguir che face a lui la \u2019nvoglia;\r\n\r\ne similmente l\u2019anima primaia\r\nmi facea trasparer per la coverta\r\nquant\u2019 ella a compiacermi ven\u00ECa gaia.\r\n\r\nIndi spir\u00F2: \u00ABSanz\u2019 essermi proferta\r\nda te, la voglia tua discerno meglio\r\nche tu qualunque cosa t\u2019\u00E8 pi\u00F9 certa;\r\n\r\nperch\u2019 io la veggio nel verace speglio\r\nche fa di s\u00E9 pareglio a l\u2019altre cose,\r\ne nulla face lui di s\u00E9 pareglio.\r\n\r\nTu vuogli udir quant\u2019 \u00E8 che Dio mi puose\r\nne l\u2019eccelso giardino, ove costei\r\na cos\u00EC lunga scala ti dispuose,\r\n\r\ne quanto fu diletto a li occhi miei,\r\ne la propria cagion del gran disdegno,\r\ne l\u2019id\u00EFoma ch\u2019usai e che fei.\r\n\r\nOr, figluol mio, non il gustar del legno\r\nfu per s\u00E9 la cagion di tanto essilio,\r\nma solamente il trapassar del segno.\r\n\r\nQuindi onde mosse tua donna Virgilio,\r\nquattromilia trecento e due volumi\r\ndi sol desiderai questo concilio;\r\n\r\ne vidi lui tornare a tutt\u2019 i lumi\r\nde la sua strada novecento trenta\r\nf\u00EFate, mentre ch\u2019\u00EFo in terra fu\u2019mi.\r\n\r\nLa lingua ch\u2019io parlai fu tutta spenta\r\ninnanzi che a l\u2019ovra inconsummabile\r\nfosse la gente di Nembr\u00F2t attenta:\r\n\r\nch\u00E9 nullo effetto mai raz\u00EFonabile,\r\nper lo piacere uman che rinovella\r\nseguendo il cielo, sempre fu durabile.\r\n\r\nOpera naturale \u00E8 ch\u2019uom favella;\r\nma cos\u00EC o cos\u00EC, natura lascia\r\npoi fare a voi secondo che v\u2019abbella.\r\n\r\nPria ch\u2019i\u2019 scendessi a l\u2019infernale ambascia,\r\nI s\u2019appellava in terra il sommo bene\r\nonde vien la letizia che mi fascia;\r\n\r\ne El si chiam\u00F2 poi: e ci\u00F2 convene,\r\nch\u00E9 l\u2019uso d\u2019i mortali \u00E8 come fronda\r\nin ramo, che sen va e altra vene.\r\n\r\nNel monte che si leva pi\u00F9 da l\u2019onda,\r\nfu\u2019 io, con vita pura e disonesta,\r\nda la prim\u2019 ora a quella che seconda,\r\n\r\ncome \u2019l sol muta quadra, l\u2019ora sesta\u00BB.\r\n\r\n\r\n\r\n\r\nParadiso\r\nCanto XXVII\r\n\r\n\r\n\u2018Al Padre, al Figlio, a lo Spirito Santo\u2019,\r\ncominci\u00F2, \u2018gloria!\u2019, tutto \u2019l paradiso,\r\ns\u00EC che m\u2019inebr\u00EFava il dolce canto.\r\n\r\nCi\u00F2 ch\u2019io vedeva mi sembiava un riso\r\nde l\u2019universo; per che mia ebbrezza\r\nintrava per l\u2019udire e per lo viso.\r\n\r\nOh gioia! oh ineffabile allegrezza!\r\noh vita int\u00E8gra d\u2019amore e di pace!\r\noh sanza brama sicura ricchezza!\r\n\r\nDinanzi a li occhi miei le quattro face\r\nstavano accese, e quella che pria venne\r\nincominci\u00F2 a farsi pi\u00F9 vivace,\r\n\r\ne tal ne la sembianza sua divenne,\r\nqual diverrebbe Iove, s\u2019elli e Marte\r\nfossero augelli e cambiassersi penne.\r\n\r\nLa provedenza, che quivi comparte\r\nvice e officio, nel beato coro\r\nsilenzio posto avea da ogne parte,\r\n\r\nquand\u2019 \u00EFo udi\u2019: \u00ABSe io mi trascoloro,\r\nnon ti maravigliar, ch\u00E9, dicend\u2019 io,\r\nvedrai trascolorar tutti costoro.\r\n\r\nQuelli ch\u2019usurpa in terra il luogo mio,\r\nil luogo mio, il luogo mio, che vaca\r\nne la presenza del Figliuol di Dio,\r\n\r\nfatt\u2019 ha del cimitero mio cloaca\r\ndel sangue e de la puzza; onde \u2019l perverso\r\nche cadde di qua s\u00F9, l\u00E0 gi\u00F9 si placa\u00BB.\r\n\r\nDi quel color che per lo sole avverso\r\nnube dipigne da sera e da mane,\r\nvid\u2019 \u00EFo allora tutto \u2019l ciel cosperso.\r\n\r\nE come donna onesta che permane\r\ndi s\u00E9 sicura, e per l\u2019altrui fallanza,\r\npur ascoltando, timida si fane,\r\n\r\ncos\u00EC Beatrice trasmut\u00F2 sembianza;\r\ne tale eclissi credo che \u2019n ciel fue\r\nquando pat\u00EC la supprema possanza.\r\n\r\nPoi procedetter le parole sue\r\ncon voce tanto da s\u00E9 trasmutata,\r\nche la sembianza non si mut\u00F2 pi\u00F9e:\r\n\r\n\u00ABNon fu la sposa di Cristo allevata\r\ndel sangue mio, di Lin, di quel di Cleto,\r\nper essere ad acquisto d\u2019oro usata;\r\n\r\nma per acquisto d\u2019esto viver lieto\r\ne Sisto e P\u00EFo e Calisto e Urbano\r\nsparser lo sangue dopo molto fleto.\r\n\r\nNon fu nostra intenzion ch\u2019a destra mano\r\nd\u2019i nostri successor parte sedesse,\r\nparte da l\u2019altra del popol cristiano;\r\n\r\nn\u00E9 che le chiavi che mi fuor concesse,\r\ndivenisser signaculo in vessillo\r\nche contra battezzati combattesse;\r\n\r\nn\u00E9 ch\u2019io fossi figura di sigillo\r\na privilegi venduti e mendaci,\r\nond\u2019 io sovente arrosso e disfavillo.\r\n\r\nIn vesta di pastor lupi rapaci\r\nsi veggion di qua s\u00F9 per tutti i paschi:\r\no difesa di Dio, perch\u00E9 pur giaci?\r\n\r\nDel sangue nostro Caorsini e Guaschi\r\ns\u2019apparecchian di bere: o buon principio,\r\na che vil fine convien che tu caschi!\r\n\r\nMa l\u2019alta provedenza, che con Scipio\r\ndifese a Roma la gloria del mondo,\r\nsoccorr\u00E0 tosto, s\u00EC com\u2019 io concipio;\r\n\r\ne tu, figliuol, che per lo mortal pondo\r\nancor gi\u00F9 tornerai, apri la bocca,\r\ne non asconder quel ch\u2019io non ascondo\u00BB.\r\n\r\nS\u00EC come di vapor gelati fiocca\r\nin giuso l\u2019aere nostro, quando \u2019l corno\r\nde la capra del ciel col sol si tocca,\r\n\r\nin s\u00F9 vid\u2019 io cos\u00EC l\u2019etera addorno\r\nfarsi e fioccar di vapor tr\u00EFunfanti\r\nche fatto avien con noi quivi soggiorno.\r\n\r\nLo viso mio seguiva i suoi sembianti,\r\ne segu\u00EC fin che \u2019l mezzo, per lo molto,\r\nli tolse il trapassar del pi\u00F9 avanti.\r\n\r\nOnde la donna, che mi vide assolto\r\nde l\u2019attendere in s\u00F9, mi disse: \u00ABAdima\r\nil viso e guarda come tu se\u2019 v\u00F2lto\u00BB.\r\n\r\nDa l\u2019ora ch\u2019\u00EFo avea guardato prima\r\ni\u2019 vidi mosso me per tutto l\u2019arco\r\nche fa dal mezzo al fine il primo clima;\r\n\r\ns\u00EC ch\u2019io vedea di l\u00E0 da Gade il varco\r\nfolle d\u2019Ulisse, e di qua presso il lito\r\nnel qual si fece Europa dolce carco.\r\n\r\nE pi\u00F9 mi fora discoverto il sito\r\ndi questa aiuola; ma \u2019l sol procedea\r\nsotto i mie\u2019 piedi un segno e pi\u00F9 partito.\r\n\r\nLa mente innamorata, che donnea\r\ncon la mia donna sempre, di ridure\r\nad essa li occhi pi\u00F9 che mai ardea;\r\n\r\ne se natura o arte f\u00E9 pasture\r\nda pigliare occhi, per aver la mente,\r\nin carne umana o ne le sue pitture,\r\n\r\ntutte adunate, parrebber n\u00EFente\r\nver\u2019 lo piacer divin che mi refulse,\r\nquando mi volsi al suo viso ridente.\r\n\r\nE la virt\u00F9 che lo sguardo m\u2019indulse,\r\ndel bel nido di Leda mi divelse,\r\ne nel ciel velocissimo m\u2019impulse.\r\n\r\nLe parti sue vivissime ed eccelse\r\ns\u00EC uniforme son, ch\u2019i\u2019 non so dire\r\nqual B\u00EBatrice per loco mi scelse.\r\n\r\nMa ella, che ved\u00EBa \u2019l mio disire,\r\nincominci\u00F2, ridendo tanto lieta,\r\nche Dio parea nel suo volto gioire:\r\n\r\n\u00ABLa natura del mondo, che qu\u00EFeta\r\nil mezzo e tutto l\u2019altro intorno move,\r\nquinci comincia come da sua meta;\r\n\r\ne questo cielo non ha altro dove\r\nche la mente divina, in che s\u2019accende\r\nl\u2019amor che \u2019l volge e la virt\u00F9 ch\u2019ei piove.\r\n\r\nLuce e amor d\u2019un cerchio lui comprende,\r\ns\u00EC come questo li altri; e quel precinto\r\ncolui che \u2019l cinge solamente intende.\r\n\r\nNon \u00E8 suo moto per altro distinto,\r\nma li altri son mensurati da questo,\r\ns\u00EC come diece da mezzo e da quinto;\r\n\r\ne come il tempo tegna in cotal testo\r\nle sue radici e ne li altri le fronde,\r\nomai a te pu\u00F2 esser manifesto.\r\n\r\nOh cupidigia che i mortali affonde\r\ns\u00EC sotto te, che nessuno ha podere\r\ndi trarre li occhi fuor de le tue onde!\r\n\r\nBen fiorisce ne li uomini il volere;\r\nma la pioggia contin\u00FCa converte\r\nin bozzacchioni le sosine vere.\r\n\r\nFede e innocenza son reperte\r\nsolo ne\u2019 parvoletti; poi ciascuna\r\npria fugge che le guance sian coperte.\r\n\r\nTale, balbuz\u00EFendo ancor, digiuna,\r\nche poi divora, con la lingua sciolta,\r\nqualunque cibo per qualunque luna;\r\n\r\ne tal, balbuz\u00EFendo, ama e ascolta\r\nla madre sua, che, con loquela intera,\r\ndis\u00EFa poi di vederla sepolta.\r\n\r\nCos\u00EC si fa la pelle bianca nera\r\nnel primo aspetto de la bella figlia\r\ndi quel ch\u2019apporta mane e lascia sera.\r\n\r\nTu, perch\u00E9 non ti facci maraviglia,\r\npensa che \u2019n terra non \u00E8 chi governi;\r\nonde s\u00EC sv\u00EFa l\u2019umana famiglia.\r\n\r\nMa prima che gennaio tutto si sverni\r\nper la centesma ch\u2019\u00E8 l\u00E0 gi\u00F9 negletta,\r\nraggeran s\u00EC questi cerchi superni,\r\n\r\nche la fortuna che tanto s\u2019aspetta,\r\nle poppe volger\u00E0 u\u2019 son le prore,\r\ns\u00EC che la classe correr\u00E0 diretta;\r\n\r\ne vero frutto verr\u00E0 dopo \u2019l fiore\u00BB.\r\n\r\n\r\n\r\n\r\nParadiso\r\nCanto XXVIII\r\n\r\n\r\nPoscia che \u2019ncontro a la vita presente\r\nd\u2019i miseri mortali aperse \u2019l vero\r\nquella che \u2019mparadisa la mia mente,\r\n\r\ncome in lo specchio fiamma di doppiero\r\nvede colui che se n\u2019alluma retro,\r\nprima che l\u2019abbia in vista o in pensiero,\r\n\r\ne s\u00E9 rivolge per veder se \u2019l vetro\r\nli dice il vero, e vede ch\u2019el s\u2019accorda\r\ncon esso come nota con suo metro;\r\n\r\ncos\u00EC la mia memoria si ricorda\r\nch\u2019io feci riguardando ne\u2019 belli occhi\r\nonde a pigliarmi fece Amor la corda.\r\n\r\nE com\u2019 io mi rivolsi e furon tocchi\r\nli miei da ci\u00F2 che pare in quel volume,\r\nquandunque nel suo giro ben s\u2019adocchi,\r\n\r\nun punto vidi che raggiava lume\r\nacuto s\u00EC, che \u2019l viso ch\u2019elli affoca\r\nchiuder conviensi per lo forte acume;\r\n\r\ne quale stella par quinci pi\u00F9 poca,\r\nparrebbe luna, locata con esso\r\ncome stella con stella si coll\u00F2ca.\r\n\r\nForse cotanto quanto pare appresso\r\nalo cigner la luce che \u2019l dipigne\r\nquando \u2019l vapor che \u2019l porta pi\u00F9 \u00E8 spesso,\r\n\r\ndistante intorno al punto un cerchio d\u2019igne\r\nsi girava s\u00EC ratto, ch\u2019avria vinto\r\nquel moto che pi\u00F9 tosto il mondo cigne;\r\n\r\ne questo era d\u2019un altro circumcinto,\r\ne quel dal terzo, e \u2019l terzo poi dal quarto,\r\ndal quinto il quarto, e poi dal sesto il quinto.\r\n\r\nSopra seguiva il settimo s\u00EC sparto\r\ngi\u00E0 di larghezza, che \u2019l messo di Iuno\r\nintero a contenerlo sarebbe arto.\r\n\r\nCos\u00EC l\u2019ottavo e \u2019l nono; e chiascheduno\r\npi\u00F9 tardo si movea, secondo ch\u2019era\r\nin numero distante pi\u00F9 da l\u2019uno;\r\n\r\ne quello avea la fiamma pi\u00F9 sincera\r\ncui men distava la favilla pura,\r\ncredo, per\u00F2 che pi\u00F9 di lei s\u2019invera.\r\n\r\nLa donna mia, che mi ved\u00EBa in cura\r\nforte sospeso, disse: \u00ABDa quel punto\r\ndepende il cielo e tutta la natura.\r\n\r\nMira quel cerchio che pi\u00F9 li \u00E8 congiunto;\r\ne sappi che \u2019l suo muovere \u00E8 s\u00EC tosto\r\nper l\u2019affocato amore ond\u2019 elli \u00E8 punto\u00BB.\r\n\r\nE io a lei: \u00ABSe \u2019l mondo fosse posto\r\ncon l\u2019ordine ch\u2019io veggio in quelle rote,\r\nsazio m\u2019avrebbe ci\u00F2 che m\u2019\u00E8 proposto;\r\n\r\nma nel mondo sensibile si puote\r\nveder le volte tanto pi\u00F9 divine,\r\nquant\u2019 elle son dal centro pi\u00F9 remote.\r\n\r\nOnde, se \u2019l mio disir dee aver fine\r\nin questo miro e angelico templo\r\nche solo amore e luce ha per confine,\r\n\r\nudir convienmi ancor come l\u2019essemplo\r\ne l\u2019essemplare non vanno d\u2019un modo,\r\nch\u00E9 io per me indarno a ci\u00F2 contemplo\u00BB.\r\n\r\n\u00ABSe li tuoi diti non sono a tal nodo\r\nsuffic\u00EFenti, non \u00E8 maraviglia:\r\ntanto, per non tentare, \u00E8 fatto sodo!\u00BB.\r\n\r\nCos\u00EC la donna mia; poi disse: \u00ABPiglia\r\nquel ch\u2019io ti dicer\u00F2, se vuo\u2019 saziarti;\r\ne intorno da esso t\u2019assottiglia.\r\n\r\nLi cerchi corporai sono ampi e arti\r\nsecondo il pi\u00F9 e \u2019l men de la virtute\r\nche si distende per tutte lor parti.\r\n\r\nMaggior bont\u00E0 vuol far maggior salute;\r\nmaggior salute maggior corpo cape,\r\ns\u2019elli ha le parti igualmente compiute.\r\n\r\nDunque costui che tutto quanto rape\r\nl\u2019altro universo seco, corrisponde\r\nal cerchio che pi\u00F9 ama e che pi\u00F9 sape:\r\n\r\nper che, se tu a la virt\u00F9 circonde\r\nla tua misura, non a la parvenza\r\nde le sustanze che t\u2019appaion tonde,\r\n\r\ntu vederai mirabil consequenza\r\ndi maggio a pi\u00F9 e di minore a meno,\r\nin ciascun cielo, a s\u00FCa intelligenza\u00BB.\r\n\r\nCome rimane splendido e sereno\r\nl\u2019emisperio de l\u2019aere, quando soffia\r\nBorea da quella guancia ond\u2019 \u00E8 pi\u00F9 leno,\r\n\r\nper che si purga e risolve la roffia\r\nche pria turbava, s\u00EC che \u2019l ciel ne ride\r\ncon le bellezze d\u2019ogne sua paroffia;\r\n\r\ncos\u00EC fec\u2019\u00EFo, poi che mi provide\r\nla donna mia del suo risponder chiaro,\r\ne come stella in cielo il ver si vide.\r\n\r\nE poi che le parole sue restaro,\r\nnon altrimenti ferro disfavilla\r\nche bolle, come i cerchi sfavillaro.\r\n\r\nL\u2019incendio suo seguiva ogne scintilla;\r\ned eran tante, che \u2019l numero loro\r\npi\u00F9 che \u2019l doppiar de li scacchi s\u2019inmilla.\r\n\r\nIo sentiva osannar di coro in coro\r\nal punto fisso che li tiene a li ubi,\r\ne terr\u00E0 sempre, ne\u2019 quai sempre fuoro.\r\n\r\nE quella che ved\u00EBa i pensier dubi\r\nne la mia mente, disse: \u00ABI cerchi primi\r\nt\u2019hanno mostrato Serafi e Cherubi.\r\n\r\nCos\u00EC veloci seguono i suoi vimi,\r\nper somigliarsi al punto quanto ponno;\r\ne posson quanto a veder son soblimi.\r\n\r\nQuelli altri amori che \u2019ntorno li vonno,\r\nsi chiaman Troni del divino aspetto,\r\nper che \u2019l primo ternaro terminonno;\r\n\r\ne dei saper che tutti hanno diletto\r\nquanto la sua veduta si profonda\r\nnel vero in che si queta ogne intelletto.\r\n\r\nQuinci si pu\u00F2 veder come si fonda\r\nl\u2019esser beato ne l\u2019atto che vede,\r\nnon in quel ch\u2019ama, che poscia seconda;\r\n\r\ne del vedere \u00E8 misura mercede,\r\nche grazia partorisce e buona voglia:\r\ncos\u00EC di grado in grado si procede.\r\n\r\nL\u2019altro ternaro, che cos\u00EC germoglia\r\nin questa primavera sempiterna\r\nche notturno Ar\u00EFete non dispoglia,\r\n\r\nperpet\u00FCalemente \u2018Osanna\u2019 sberna\r\ncon tre melode, che suonano in tree\r\nordini di letizia onde s\u2019interna.\r\n\r\nIn essa gerarcia son l\u2019altre dee:\r\nprima Dominazioni, e poi Virtudi;\r\nl\u2019ordine terzo di Podestadi \u00E8e.\r\n\r\nPoscia ne\u2019 due penultimi tripudi\r\nPrincipati e Arcangeli si girano;\r\nl\u2019ultimo \u00E8 tutto d\u2019Angelici ludi.\r\n\r\nQuesti ordini di s\u00F9 tutti s\u2019ammirano,\r\ne di gi\u00F9 vincon s\u00EC, che verso Dio\r\ntutti tirati sono e tutti tirano.\r\n\r\nE D\u00EFonisio con tanto disio\r\na contemplar questi ordini si mise,\r\nche li nom\u00F2 e distinse com\u2019 io.\r\n\r\nMa Gregorio da lui poi si divise;\r\nonde, s\u00EC tosto come li occhi aperse\r\nin questo ciel, di s\u00E9 medesmo rise.\r\n\r\nE se tanto secreto ver proferse\r\nmortale in terra, non voglio ch\u2019ammiri:\r\nch\u00E9 chi \u2019l vide qua s\u00F9 gliel discoperse\r\n\r\ncon altro assai del ver di questi giri\u00BB.\r\n\r\n\r\n\r\n\r\nParadiso\r\nCanto XXIX\r\n\r\n\r\nQuando ambedue li figli di Latona,\r\ncoperti del Montone e de la Libra,\r\nfanno de l\u2019orizzonte insieme zona,\r\n\r\nquant\u2019 \u00E8 dal punto che \u2019l cen\u00ECt inlibra\r\ninfin che l\u2019uno e l\u2019altro da quel cinto,\r\ncambiando l\u2019emisperio, si dilibra,\r\n\r\ntanto, col volto di riso dipinto,\r\nsi tacque B\u00EBatrice, riguardando\r\nfiso nel punto che m\u2019av\u00EBa vinto.\r\n\r\nPoi cominci\u00F2: \u00ABIo dico, e non dimando,\r\nquel che tu vuoli udir, perch\u2019 io l\u2019ho visto\r\nl\u00E0 \u2019ve s\u2019appunta ogne ubi e ogne quando.\r\n\r\nNon per aver a s\u00E9 di bene acquisto,\r\nch\u2019esser non pu\u00F2, ma perch\u00E9 suo splendore\r\npotesse, risplendendo, dir \u201CSubsisto\u201D,\r\n\r\nin sua etternit\u00E0 di tempo fore,\r\nfuor d\u2019ogne altro comprender, come i piacque,\r\ns\u2019aperse in nuovi amor l\u2019etterno amore.\r\n\r\nN\u00E9 prima quasi torpente si giacque;\r\nch\u00E9 n\u00E9 prima n\u00E9 poscia procedette\r\nlo discorrer di Dio sovra quest\u2019 acque.\r\n\r\nForma e materia, congiunte e purette,\r\nusciro ad esser che non avia fallo,\r\ncome d\u2019arco tricordo tre saette.\r\n\r\nE come in vetro, in ambra o in cristallo\r\nraggio resplende s\u00EC, che dal venire\r\na l\u2019esser tutto non \u00E8 intervallo,\r\n\r\ncos\u00EC \u2019l triforme effetto del suo sire\r\nne l\u2019esser suo raggi\u00F2 insieme tutto\r\nsanza distinz\u00EFone in essordire.\r\n\r\nConcreato fu ordine e costrutto\r\na le sustanze; e quelle furon cima\r\nnel mondo in che puro atto fu produtto;\r\n\r\npura potenza tenne la parte ima;\r\nnel mezzo strinse potenza con atto\r\ntal vime, che gi\u00E0 mai non si divima.\r\n\r\nIeronimo vi scrisse lungo tratto\r\ndi secoli de li angeli creati\r\nanzi che l\u2019altro mondo fosse fatto;\r\n\r\nma questo vero \u00E8 scritto in molti lati\r\nda li scrittor de lo Spirito Santo,\r\ne tu te n\u2019avvedrai se bene agguati;\r\n\r\ne anche la ragione il vede alquanto,\r\nche non concederebbe che \u2019 motori\r\nsanza sua perfezion fosser cotanto.\r\n\r\nOr sai tu dove e quando questi amori\r\nfuron creati e come: s\u00EC che spenti\r\nnel tuo dis\u00EFo gi\u00E0 son tre ardori.\r\n\r\nN\u00E9 giugneriesi, numerando, al venti\r\ns\u00EC tosto, come de li angeli parte\r\nturb\u00F2 il suggetto d\u2019i vostri alimenti.\r\n\r\nL\u2019altra rimase, e cominci\u00F2 quest\u2019 arte\r\nche tu discerni, con tanto diletto,\r\nche mai da circ\u00FCir non si diparte.\r\n\r\nPrincipio del cader fu il maladetto\r\nsuperbir di colui che tu vedesti\r\nda tutti i pesi del mondo costretto.\r\n\r\nQuelli che vedi qui furon modesti\r\na riconoscer s\u00E9 da la bontate\r\nche li avea fatti a tanto intender presti:\r\n\r\nper che le viste lor furo essaltate\r\ncon grazia illuminante e con lor merto,\r\nsi c\u2019hanno ferma e piena volontate;\r\n\r\ne non voglio che dubbi, ma sia certo,\r\nche ricever la grazia \u00E8 meritorio\r\nsecondo che l\u2019affetto l\u2019\u00E8 aperto.\r\n\r\nOmai dintorno a questo consistorio\r\npuoi contemplare assai, se le parole\r\nmie son ricolte, sanz\u2019 altro aiutorio.\r\n\r\nMa perch\u00E9 \u2019n terra per le vostre scole\r\nsi legge che l\u2019angelica natura\r\n\u00E8 tal, che \u2019ntende e si ricorda e vole,\r\n\r\nancor dir\u00F2, perch\u00E9 tu veggi pura\r\nla verit\u00E0 che l\u00E0 gi\u00F9 si confonde,\r\nequivocando in s\u00EC fatta lettura.\r\n\r\nQueste sustanze, poi che fur gioconde\r\nde la faccia di Dio, non volser viso\r\nda essa, da cui nulla si nasconde:\r\n\r\nper\u00F2 non hanno vedere interciso\r\nda novo obietto, e per\u00F2 non bisogna\r\nrememorar per concetto diviso;\r\n\r\ns\u00EC che l\u00E0 gi\u00F9, non dormendo, si sogna,\r\ncredendo e non credendo dicer vero;\r\nma ne l\u2019uno \u00E8 pi\u00F9 colpa e pi\u00F9 vergogna.\r\n\r\nVoi non andate gi\u00F9 per un sentiero\r\nfilosofando: tanto vi trasporta\r\nl\u2019amor de l\u2019apparenza e \u2019l suo pensiero!\r\n\r\nE ancor questo qua s\u00F9 si comporta\r\ncon men disdegno che quando \u00E8 posposta\r\nla divina Scrittura o quando \u00E8 torta.\r\n\r\nNon vi si pensa quanto sangue costa\r\nseminarla nel mondo e quanto piace\r\nchi umilmente con essa s\u2019accosta.\r\n\r\nPer apparer ciascun s\u2019ingegna e face\r\nsue invenzioni; e quelle son trascorse\r\nda\u2019 predicanti e \u2019l Vangelio si tace.\r\n\r\nUn dice che la luna si ritorse\r\nne la passion di Cristo e s\u2019interpuose,\r\nper che \u2019l lume del sol gi\u00F9 non si porse;\r\n\r\ne mente, ch\u00E9 la luce si nascose\r\nda s\u00E9: per\u00F2 a li Spani e a l\u2019Indi\r\ncome a\u2019 Giudei tale eclissi rispuose.\r\n\r\nNon ha Fiorenza tanti Lapi e Bindi\r\nquante s\u00EC fatte favole per anno\r\nin pergamo si gridan quinci e quindi:\r\n\r\ns\u00EC che le pecorelle, che non sanno,\r\ntornan del pasco pasciute di vento,\r\ne non le scusa non veder lo danno.\r\n\r\nNon disse Cristo al suo primo convento:\r\n\u2018Andate, e predicate al mondo ciance\u2019;\r\nma diede lor verace fondamento;\r\n\r\ne quel tanto son\u00F2 ne le sue guance,\r\ns\u00EC ch\u2019a pugnar per accender la fede\r\nde l\u2019Evangelio fero scudo e lance.\r\n\r\nOra si va con motti e con iscede\r\na predicare, e pur che ben si rida,\r\ngonfia il cappuccio e pi\u00F9 non si richiede.\r\n\r\nMa tale uccel nel becchetto s\u2019annida,\r\nche se \u2019l vulgo il vedesse, vederebbe\r\nla perdonanza di ch\u2019el si confida:\r\n\r\nper cui tanta stoltezza in terra crebbe,\r\nche, sanza prova d\u2019alcun testimonio,\r\nad ogne promession si correrebbe.\r\n\r\nDi questo ingrassa il porco sant\u2019 Antonio,\r\ne altri assai che sono ancor pi\u00F9 porci,\r\npagando di moneta sanza conio.\r\n\r\nMa perch\u00E9 siam digressi assai, ritorci\r\nli occhi oramai verso la dritta strada,\r\ns\u00EC che la via col tempo si raccorci.\r\n\r\nQuesta natura s\u00EC oltre s\u2019ingrada\r\nin numero, che mai non fu loquela\r\nn\u00E9 concetto mortal che tanto vada;\r\n\r\ne se tu guardi quel che si revela\r\nper Dan\u00EFel, vedrai che \u2019n sue migliaia\r\ndeterminato numero si cela.\r\n\r\nLa prima luce, che tutta la raia,\r\nper tanti modi in essa si recepe,\r\nquanti son li splendori a chi s\u2019appaia.\r\n\r\nOnde, per\u00F2 che a l\u2019atto che concepe\r\nsegue l\u2019affetto, d\u2019amar la dolcezza\r\ndiversamente in essa ferve e tepe.\r\n\r\nVedi l\u2019eccelso omai e la larghezza\r\nde l\u2019etterno valor, poscia che tanti\r\nspeculi fatti s\u2019ha in che si spezza,\r\n\r\nuno manendo in s\u00E9 come davanti\u00BB.\r\n\r\n\r\n\r\n\r\nParadiso\r\nCanto XXX\r\n\r\n\r\nForse semilia miglia di lontano\r\nci ferve l\u2019ora sesta, e questo mondo\r\nchina gi\u00E0 l\u2019ombra quasi al letto piano,\r\n\r\nquando \u2019l mezzo del cielo, a noi profondo,\r\ncomincia a farsi tal, ch\u2019alcuna stella\r\nperde il parere infino a questo fondo;\r\n\r\ne come vien la chiarissima ancella\r\ndel sol pi\u00F9 oltre, cos\u00EC \u2019l ciel si chiude\r\ndi vista in vista infino a la pi\u00F9 bella.\r\n\r\nNon altrimenti il tr\u00EFunfo che lude\r\nsempre dintorno al punto che mi vinse,\r\nparendo inchiuso da quel ch\u2019elli \u2019nchiude,\r\n\r\na poco a poco al mio veder si stinse:\r\nper che tornar con li occhi a B\u00EBatrice\r\nnulla vedere e amor mi costrinse.\r\n\r\nSe quanto infino a qui di lei si dice\r\nfosse conchiuso tutto in una loda,\r\npoca sarebbe a fornir questa vice.\r\n\r\nLa bellezza ch\u2019io vidi si trasmoda\r\nnon pur di l\u00E0 da noi, ma certo io credo\r\nche solo il suo fattor tutta la goda.\r\n\r\nDa questo passo vinto mi concedo\r\npi\u00F9 che gi\u00E0 mai da punto di suo tema\r\nsoprato fosse comico o tragedo:\r\n\r\nch\u00E9, come sole in viso che pi\u00F9 trema,\r\ncos\u00EC lo rimembrar del dolce riso\r\nla mente mia da me medesmo scema.\r\n\r\nDal primo giorno ch\u2019i\u2019 vidi il suo viso\r\nin questa vita, infino a questa vista,\r\nnon m\u2019\u00E8 il seguire al mio cantar preciso;\r\n\r\nma or convien che mio seguir desista\r\npi\u00F9 dietro a sua bellezza, poetando,\r\ncome a l\u2019ultimo suo ciascuno artista.\r\n\r\nCotal qual io lascio a maggior bando\r\nche quel de la mia tuba, che deduce\r\nl\u2019ard\u00FCa sua matera terminando,\r\n\r\ncon atto e voce di spedito duce\r\nricominci\u00F2: \u00ABNoi siamo usciti fore\r\ndel maggior corpo al ciel ch\u2019\u00E8 pura luce:\r\n\r\nluce intellett\u00FCal, piena d\u2019amore;\r\namor di vero ben, pien di letizia;\r\nletizia che trascende ogne dolzore.\r\n\r\nQui vederai l\u2019una e l\u2019altra milizia\r\ndi paradiso, e l\u2019una in quelli aspetti\r\nche tu vedrai a l\u2019ultima giustizia\u00BB.\r\n\r\nCome s\u00F9bito lampo che discetti\r\nli spiriti visivi, s\u00EC che priva\r\nda l\u2019atto l\u2019occhio di pi\u00F9 forti obietti,\r\n\r\ncos\u00EC mi circunfulse luce viva,\r\ne lasciommi fasciato di tal velo\r\ndel suo fulgor, che nulla m\u2019appariva.\r\n\r\n\u00ABSempre l\u2019amor che queta questo cielo\r\naccoglie in s\u00E9 con s\u00EC fatta salute,\r\nper far disposto a sua fiamma il candelo\u00BB.\r\n\r\nNon fur pi\u00F9 tosto dentro a me venute\r\nqueste parole brievi, ch\u2019io compresi\r\nme sormontar di sopr\u2019 a mia virtute;\r\n\r\ne di novella vista mi raccesi\r\ntale, che nulla luce \u00E8 tanto mera,\r\nche li occhi miei non si fosser difesi;\r\n\r\ne vidi lume in forma di rivera\r\nfulvido di fulgore, intra due rive\r\ndipinte di mirabil primavera.\r\n\r\nDi tal fiumana uscian faville vive,\r\ne d\u2019ogne parte si mettien ne\u2019 fiori,\r\nquasi rubin che oro circunscrive;\r\n\r\npoi, come inebr\u00EFate da li odori,\r\nriprofondavan s\u00E9 nel miro gurge,\r\ne s\u2019una intrava, un\u2019altra n\u2019uscia fori.\r\n\r\n\u00ABL\u2019alto disio che mo t\u2019infiamma e urge,\r\nd\u2019aver notizia di ci\u00F2 che tu vei,\r\ntanto mi piace pi\u00F9 quanto pi\u00F9 turge;\r\n\r\nma di quest\u2019 acqua convien che tu bei\r\nprima che tanta sete in te si sazi\u00BB:\r\ncos\u00EC mi disse il sol de li occhi miei.\r\n\r\nAnche soggiunse: \u00ABIl fiume e li topazi\r\nch\u2019entrano ed escono e \u2019l rider de l\u2019erbe\r\nson di lor vero umbriferi prefazi.\r\n\r\nNon che da s\u00E9 sian queste cose acerbe;\r\nma \u00E8 difetto da la parte tua,\r\nche non hai viste ancor tanto superbe\u00BB.\r\n\r\nNon \u00E8 fantin che s\u00EC s\u00F9bito rua\r\ncol volto verso il latte, se si svegli\r\nmolto tardato da l\u2019usanza sua,\r\n\r\ncome fec\u2019 io, per far migliori spegli\r\nancor de li occhi, chinandomi a l\u2019onda\r\nche si deriva perch\u00E9 vi s\u2019immegli;\r\n\r\ne s\u00EC come di lei bevve la gronda\r\nde le palpebre mie, cos\u00EC mi parve\r\ndi sua lunghezza divenuta tonda.\r\n\r\nPoi, come gente stata sotto larve,\r\nche pare altro che prima, se si sveste\r\nla sembianza non s\u00FCa in che disparve,\r\n\r\ncos\u00EC mi si cambiaro in maggior feste\r\nli fiori e le faville, s\u00EC ch\u2019io vidi\r\nambo le corti del ciel manifeste.\r\n\r\nO isplendor di Dio, per cu\u2019 io vidi\r\nl\u2019alto tr\u00EFunfo del regno verace,\r\ndammi virt\u00F9 a dir com\u2019 \u00EFo il vidi!\r\n\r\nLume \u00E8 l\u00E0 s\u00F9 che visibile face\r\nlo creatore a quella creatura\r\nche solo in lui vedere ha la sua pace.\r\n\r\nE\u2019 si distende in circular figura,\r\nin tanto che la sua circunferenza\r\nsarebbe al sol troppo larga cintura.\r\n\r\nFassi di raggio tutta sua parvenza\r\nreflesso al sommo del mobile primo,\r\nche prende quindi vivere e potenza.\r\n\r\nE come clivo in acqua di suo imo\r\nsi specchia, quasi per vedersi addorno,\r\nquando \u00E8 nel verde e ne\u2019 fioretti opimo,\r\n\r\ns\u00EC, soprastando al lume intorno intorno,\r\nvidi specchiarsi in pi\u00F9 di mille soglie\r\nquanto di noi l\u00E0 s\u00F9 fatto ha ritorno.\r\n\r\nE se l\u2019infimo grado in s\u00E9 raccoglie\r\ns\u00EC grande lume, quanta \u00E8 la larghezza\r\ndi questa rosa ne l\u2019estreme foglie!\r\n\r\nLa vista mia ne l\u2019ampio e ne l\u2019altezza\r\nnon si smarriva, ma tutto prendeva\r\nil quanto e \u2019l quale di quella allegrezza.\r\n\r\nPresso e lontano, l\u00EC, n\u00E9 pon n\u00E9 leva:\r\nch\u00E9 dove Dio sanza mezzo governa,\r\nla legge natural nulla rileva.\r\n\r\nNel giallo de la rosa sempiterna,\r\nche si digrada e dilata e redole\r\nodor di lode al sol che sempre verna,\r\n\r\nqual \u00E8 colui che tace e dicer vole,\r\nmi trasse B\u00EBatrice, e disse: \u00ABMira\r\nquanto \u00E8 \u2019l convento de le bianche stole!\r\n\r\nVedi nostra citt\u00E0 quant\u2019 ella gira;\r\nvedi li nostri scanni s\u00EC ripieni,\r\nche poca gente pi\u00F9 ci si disira.\r\n\r\nE \u2019n quel gran seggio a che tu li occhi tieni\r\nper la corona che gi\u00E0 v\u2019\u00E8 s\u00F9 posta,\r\nprima che tu a queste nozze ceni,\r\n\r\nseder\u00E0 l\u2019alma, che fia gi\u00F9 agosta,\r\nde l\u2019alto Arrigo, ch\u2019a drizzare Italia\r\nverr\u00E0 in prima ch\u2019ella sia disposta.\r\n\r\nLa cieca cupidigia che v\u2019ammalia\r\nsimili fatti v\u2019ha al fantolino\r\nche muor per fame e caccia via la balia.\r\n\r\nE fia prefetto nel foro divino\r\nallora tal, che palese e coverto\r\nnon ander\u00E0 con lui per un cammino.\r\n\r\nMa poco poi sar\u00E0 da Dio sofferto\r\nnel santo officio; ch\u2019el sar\u00E0 detruso\r\nl\u00E0 dove Simon mago \u00E8 per suo merto,\r\n\r\ne far\u00E0 quel d\u2019Alagna intrar pi\u00F9 giuso\u00BB.\r\n\r\n\r\n\r\n\r\nParadiso\r\nCanto XXXI\r\n\r\n\r\nIn forma dunque di candida rosa\r\nmi si mostrava la milizia santa\r\nche nel suo sangue Cristo fece sposa;\r\n\r\nma l\u2019altra, che volando vede e canta\r\nla gloria di colui che la \u2019nnamora\r\ne la bont\u00E0 che la fece cotanta,\r\n\r\ns\u00EC come schiera d\u2019ape che s\u2019infiora\r\nuna f\u00EFata e una si ritorna\r\nl\u00E0 dove suo laboro s\u2019insapora,\r\n\r\nnel gran fior discendeva che s\u2019addorna\r\ndi tante foglie, e quindi risaliva\r\nl\u00E0 dove \u2019l s\u00FCo amor sempre soggiorna.\r\n\r\nLe facce tutte avean di fiamma viva\r\ne l\u2019ali d\u2019oro, e l\u2019altro tanto bianco,\r\nche nulla neve a quel termine arriva.\r\n\r\nQuando scendean nel fior, di banco in banco\r\nporgevan de la pace e de l\u2019ardore\r\nch\u2019elli acquistavan ventilando il fianco.\r\n\r\nN\u00E9 l\u2019interporsi tra \u2019l disopra e \u2019l fiore\r\ndi tanta moltitudine volante\r\nimpediva la vista e lo splendore:\r\n\r\nch\u00E9 la luce divina \u00E8 penetrante\r\nper l\u2019universo secondo ch\u2019\u00E8 degno,\r\ns\u00EC che nulla le puote essere ostante.\r\n\r\nQuesto sicuro e gaud\u00EFoso regno,\r\nfrequente in gente antica e in novella,\r\nviso e amore avea tutto ad un segno.\r\n\r\nO trina luce che \u2019n unica stella\r\nscintillando a lor vista, s\u00EC li appaga!\r\nguarda qua giuso a la nostra procella!\r\n\r\nSe i barbari, venendo da tal plaga\r\nche ciascun giorno d\u2019Elice si cuopra,\r\nrotante col suo figlio ond\u2019 ella \u00E8 vaga,\r\n\r\nveggendo Roma e l\u2019ard\u00FCa sua opra,\r\nstupefaciensi, quando Laterano\r\na le cose mortali and\u00F2 di sopra;\r\n\r\n\u00EFo, che al divino da l\u2019umano,\r\na l\u2019etterno dal tempo era venuto,\r\ne di Fiorenza in popol giusto e sano,\r\n\r\ndi che stupor dovea esser compiuto!\r\nCerto tra esso e \u2019l gaudio mi facea\r\nlibito non udire e starmi muto.\r\n\r\nE quasi peregrin che si ricrea\r\nnel tempio del suo voto riguardando,\r\ne spera gi\u00E0 ridir com\u2019 ello stea,\r\n\r\nsu per la viva luce passeggiando,\r\nmenava \u00EFo li occhi per li gradi,\r\nmo s\u00F9, mo gi\u00F9 e mo recirculando.\r\n\r\nVed\u00EBa visi a carit\u00E0 s\u00FCadi,\r\nd\u2019altrui lume fregiati e di suo riso,\r\ne atti ornati di tutte onestadi.\r\n\r\nLa forma general di paradiso\r\ngi\u00E0 tutta m\u00EFo sguardo avea compresa,\r\nin nulla parte ancor fermato fiso;\r\n\r\ne volgeami con voglia r\u00EFaccesa\r\nper domandar la mia donna di cose\r\ndi che la mente mia era sospesa.\r\n\r\nUno intend\u00EBa, e altro mi rispuose:\r\ncredea veder Beatrice e vidi un sene\r\nvestito con le genti glor\u00EFose.\r\n\r\nDiffuso era per li occhi e per le gene\r\ndi benigna letizia, in atto pio\r\nquale a tenero padre si convene.\r\n\r\nE \u00ABOv\u2019 \u00E8 ella?\u00BB, s\u00F9bito diss\u2019 io.\r\nOnd\u2019 elli: \u00ABA terminar lo tuo disiro\r\nmosse Beatrice me del loco mio;\r\n\r\ne se riguardi s\u00F9 nel terzo giro\r\ndal sommo grado, tu la rivedrai\r\nnel trono che suoi merti le sortiro\u00BB.\r\n\r\nSanza risponder, li occhi s\u00F9 levai,\r\ne vidi lei che si facea corona\r\nreflettendo da s\u00E9 li etterni rai.\r\n\r\nDa quella reg\u00EFon che pi\u00F9 s\u00F9 tona\r\nocchio mortale alcun tanto non dista,\r\nqualunque in mare pi\u00F9 gi\u00F9 s\u2019abbandona,\r\n\r\nquanto l\u00EC da Beatrice la mia vista;\r\nma nulla mi facea, ch\u00E9 s\u00FCa effige\r\nnon discend\u00EBa a me per mezzo mista.\r\n\r\n\u00ABO donna in cui la mia speranza vige,\r\ne che soffristi per la mia salute\r\nin inferno lasciar le tue vestige,\r\n\r\ndi tante cose quant\u2019 i\u2019 ho vedute,\r\ndal tuo podere e da la tua bontate\r\nriconosco la grazia e la virtute.\r\n\r\nTu m\u2019hai di servo tratto a libertate\r\nper tutte quelle vie, per tutt\u2019 i modi\r\nche di ci\u00F2 fare avei la potestate.\r\n\r\nLa tua magnificenza in me custodi,\r\ns\u00EC che l\u2019anima mia, che fatt\u2019 hai sana,\r\npiacente a te dal corpo si disnodi\u00BB.\r\n\r\nCos\u00EC orai; e quella, s\u00EC lontana\r\ncome parea, sorrise e riguardommi;\r\npoi si torn\u00F2 a l\u2019etterna fontana.\r\n\r\nE \u2019l santo sene: \u00ABAcci\u00F2 che tu assommi\r\nperfettamente\u00BB, disse, \u00ABil tuo cammino,\r\na che priego e amor santo mandommi,\r\n\r\nvola con li occhi per questo giardino;\r\nch\u00E9 veder lui t\u2019acconcer\u00E0 lo sguardo\r\npi\u00F9 al montar per lo raggio divino.\r\n\r\nE la regina del cielo, ond\u2019 \u00EFo ardo\r\ntutto d\u2019amor, ne far\u00E0 ogne grazia,\r\nper\u00F2 ch\u2019i\u2019 sono il suo fedel Bernardo\u00BB.\r\n\r\nQual \u00E8 colui che forse di Croazia\r\nviene a veder la Veronica nostra,\r\nche per l\u2019antica fame non sen sazia,\r\n\r\nma dice nel pensier, fin che si mostra:\r\n\u2018Segnor mio Ies\u00F9 Cristo, Dio verace,\r\nor fu s\u00EC fatta la sembianza vostra?\u2019;\r\n\r\ntal era io mirando la vivace\r\ncarit\u00E0 di colui che \u2019n questo mondo,\r\ncontemplando, gust\u00F2 di quella pace.\r\n\r\n\u00ABFigliuol di grazia, quest\u2019 esser giocondo\u00BB,\r\ncominci\u00F2 elli, \u00ABnon ti sar\u00E0 noto,\r\ntenendo li occhi pur qua gi\u00F9 al fondo;\r\n\r\nma guarda i cerchi infino al pi\u00F9 remoto,\r\ntanto che veggi seder la regina\r\ncui questo regno \u00E8 suddito e devoto\u00BB.\r\n\r\nIo levai li occhi; e come da mattina\r\nla parte or\u00EFental de l\u2019orizzonte\r\nsoverchia quella dove \u2019l sol declina,\r\n\r\ncos\u00EC, quasi di valle andando a monte\r\ncon li occhi, vidi parte ne lo stremo\r\nvincer di lume tutta l\u2019altra fronte.\r\n\r\nE come quivi ove s\u2019aspetta il temo\r\nche mal guid\u00F2 Fetonte, pi\u00F9 s\u2019infiamma,\r\ne quinci e quindi il lume si fa scemo,\r\n\r\ncos\u00EC quella pacifica oriafiamma\r\nnel mezzo s\u2019avvivava, e d\u2019ogne parte\r\nper igual modo allentava la fiamma;\r\n\r\ne a quel mezzo, con le penne sparte,\r\nvid\u2019 io pi\u00F9 di mille angeli festanti,\r\nciascun distinto di fulgore e d\u2019arte.\r\n\r\nVidi a lor giochi quivi e a lor canti\r\nridere una bellezza, che letizia\r\nera ne li occhi a tutti li altri santi;\r\n\r\ne s\u2019io avessi in dir tanta divizia\r\nquanta ad imaginar, non ardirei\r\nlo minimo tentar di sua delizia.\r\n\r\nBernardo, come vide li occhi miei\r\nnel caldo suo caler fissi e attenti,\r\nli suoi con tanto affetto volse a lei,\r\n\r\nche \u2019 miei di rimirar f\u00E9 pi\u00F9 ardenti.\r\n\r\n\r\n\r\n\r\nParadiso\r\nCanto XXXII\r\n\r\n\r\nAffetto al suo piacer, quel contemplante\r\nlibero officio di dottore assunse,\r\ne cominci\u00F2 queste parole sante:\r\n\r\n\u00ABLa piaga che Maria richiuse e unse,\r\nquella ch\u2019\u00E8 tanto bella da\u2019 suoi piedi\r\n\u00E8 colei che l\u2019aperse e che la punse.\r\n\r\nNe l\u2019ordine che fanno i terzi sedi,\r\nsiede Rachel di sotto da costei\r\ncon B\u00EBatrice, s\u00EC come tu vedi.\r\n\r\nSarra e Rebecca, Iud\u00ECt e colei\r\nche fu bisava al cantor che per doglia\r\ndel fallo disse \u2018Miserere mei\u2019,\r\n\r\npuoi tu veder cos\u00EC di soglia in soglia\r\ngi\u00F9 digradar, com\u2019 io ch\u2019a proprio nome\r\nvo per la rosa gi\u00F9 di foglia in foglia.\r\n\r\nE dal settimo grado in gi\u00F9, s\u00EC come\r\ninfino ad esso, succedono Ebree,\r\ndirimendo del fior tutte le chiome;\r\n\r\nperch\u00E9, secondo lo sguardo che f\u00E9e\r\nla fede in Cristo, queste sono il muro\r\na che si parton le sacre scalee.\r\n\r\nDa questa parte onde \u2019l fiore \u00E8 maturo\r\ndi tutte le sue foglie, sono assisi\r\nquei che credettero in Cristo venturo;\r\n\r\nda l\u2019altra parte onde sono intercisi\r\ndi v\u00F2ti i semicirculi, si stanno\r\nquei ch\u2019a Cristo venuto ebber li visi.\r\n\r\nE come quinci il glor\u00EFoso scanno\r\nde la donna del cielo e li altri scanni\r\ndi sotto lui cotanta cerna fanno,\r\n\r\ncos\u00EC di contra quel del gran Giovanni,\r\nche sempre santo \u2019l diserto e \u2019l martiro\r\nsofferse, e poi l\u2019inferno da due anni;\r\n\r\ne sotto lui cos\u00EC cerner sortiro\r\nFrancesco, Benedetto e Augustino\r\ne altri fin qua gi\u00F9 di giro in giro.\r\n\r\nOr mira l\u2019alto proveder divino:\r\nch\u00E9 l\u2019uno e l\u2019altro aspetto de la fede\r\nigualmente empier\u00E0 questo giardino.\r\n\r\nE sappi che dal grado in gi\u00F9 che fiede\r\na mezzo il tratto le due discrezioni,\r\nper nullo proprio merito si siede,\r\n\r\nma per l\u2019altrui, con certe condizioni:\r\nch\u00E9 tutti questi son spiriti ascolti\r\nprima ch\u2019avesser vere elez\u00EFoni.\r\n\r\nBen te ne puoi accorger per li volti\r\ne anche per le voci p\u00FCerili,\r\nse tu li guardi bene e se li ascolti.\r\n\r\nOr dubbi tu e dubitando sili;\r\nma io discioglier\u00F2 \u2019l forte legame\r\nin che ti stringon li pensier sottili.\r\n\r\nDentro a l\u2019ampiezza di questo reame\r\ncas\u00FCal punto non puote aver sito,\r\nse non come tristizia o sete o fame:\r\n\r\nch\u00E9 per etterna legge \u00E8 stabilito\r\nquantunque vedi, s\u00EC che giustamente\r\nci si risponde da l\u2019anello al dito;\r\n\r\ne per\u00F2 questa festinata gente\r\na vera vita non \u00E8 sine causa\r\nintra s\u00E9 qui pi\u00F9 e meno eccellente.\r\n\r\nLo rege per cui questo regno pausa\r\nin tanto amore e in tanto diletto,\r\nche nulla volont\u00E0 \u00E8 di pi\u00F9 ausa,\r\n\r\nle menti tutte nel suo lieto aspetto\r\ncreando, a suo piacer di grazia dota\r\ndiversamente; e qui basti l\u2019effetto.\r\n\r\nE ci\u00F2 espresso e chiaro vi si nota\r\nne la Scrittura santa in quei gemelli\r\nche ne la madre ebber l\u2019ira commota.\r\n\r\nPer\u00F2, secondo il color d\u2019i capelli,\r\ndi cotal grazia l\u2019altissimo lume\r\ndegnamente convien che s\u2019incappelli.\r\n\r\nDunque, sanza merc\u00E9 di lor costume,\r\nlocati son per gradi differenti,\r\nsol differendo nel primiero acume.\r\n\r\nBastavasi ne\u2019 secoli recenti\r\ncon l\u2019innocenza, per aver salute,\r\nsolamente la fede d\u2019i parenti;\r\n\r\npoi che le prime etadi fuor compiute,\r\nconvenne ai maschi a l\u2019innocenti penne\r\nper circuncidere acquistar virtute;\r\n\r\nma poi che \u2019l tempo de la grazia venne,\r\nsanza battesmo perfetto di Cristo\r\ntale innocenza l\u00E0 gi\u00F9 si ritenne.\r\n\r\nRiguarda omai ne la faccia che a Cristo\r\npi\u00F9 si somiglia, ch\u00E9 la sua chiarezza\r\nsola ti pu\u00F2 disporre a veder Cristo\u00BB.\r\n\r\nIo vidi sopra lei tanta allegrezza\r\npiover, portata ne le menti sante\r\ncreate a trasvolar per quella altezza,\r\n\r\nche quantunque io avea visto davante,\r\ndi tanta ammirazion non mi sospese,\r\nn\u00E9 mi mostr\u00F2 di Dio tanto sembiante;\r\n\r\ne quello amor che primo l\u00EC discese,\r\ncantando \u2018Ave, Maria, grat\u00EFa plena\u2019,\r\ndinanzi a lei le sue ali distese.\r\n\r\nRispuose a la divina cantilena\r\nda tutte parti la beata corte,\r\ns\u00EC ch\u2019ogne vista sen f\u00E9 pi\u00F9 serena.\r\n\r\n\u00ABO santo padre, che per me comporte\r\nl\u2019esser qua gi\u00F9, lasciando il dolce loco\r\nnel qual tu siedi per etterna sorte,\r\n\r\nqual \u00E8 quell\u2019 angel che con tanto gioco\r\nguarda ne li occhi la nostra regina,\r\ninnamorato s\u00EC che par di foco?\u00BB.\r\n\r\nCos\u00EC ricorsi ancora a la dottrina\r\ndi colui ch\u2019abbelliva di Maria,\r\ncome del sole stella mattutina.\r\n\r\nEd elli a me: \u00ABBaldezza e leggiadria\r\nquant\u2019 esser puote in angelo e in alma,\r\ntutta \u00E8 in lui; e s\u00EC volem che sia,\r\n\r\nperch\u2019 elli \u00E8 quelli che port\u00F2 la palma\r\ngiuso a Maria, quando \u2019l Figliuol di Dio\r\ncarcar si volse de la nostra salma.\r\n\r\nMa vieni omai con li occhi s\u00EC com\u2019 io\r\nandr\u00F2 parlando, e nota i gran patrici\r\ndi questo imperio giustissimo e pio.\r\n\r\nQuei due che seggon l\u00E0 s\u00F9 pi\u00F9 felici\r\nper esser propinquissimi ad Agusta,\r\nson d\u2019esta rosa quasi due radici:\r\n\r\ncolui che da sinistra le s\u2019aggiusta\r\n\u00E8 il padre per lo cui ardito gusto\r\nl\u2019umana specie tanto amaro gusta;\r\n\r\ndal destro vedi quel padre vetusto\r\ndi Santa Chiesa a cui Cristo le chiavi\r\nraccomand\u00F2 di questo fior venusto.\r\n\r\nE quei che vide tutti i tempi gravi,\r\npria che morisse, de la bella sposa\r\nche s\u2019acquist\u00F2 con la lancia e coi clavi,\r\n\r\nsiede lungh\u2019 esso, e lungo l\u2019altro posa\r\nquel duca sotto cui visse di manna\r\nla gente ingrata, mobile e retrosa.\r\n\r\nDi contr\u2019 a Pietro vedi sedere Anna,\r\ntanto contenta di mirar sua figlia,\r\nche non move occhio per cantare osanna;\r\n\r\ne contro al maggior padre di famiglia\r\nsiede Lucia, che mosse la tua donna\r\nquando chinavi, a rovinar, le ciglia.\r\n\r\nMa perch\u00E9 \u2019l tempo fugge che t\u2019assonna,\r\nqui farem punto, come buon sartore\r\nche com\u2019 elli ha del panno fa la gonna;\r\n\r\ne drizzeremo li occhi al primo amore,\r\ns\u00EC che, guardando verso lui, pen\u00E8tri\r\nquant\u2019 \u00E8 possibil per lo suo fulgore.\r\n\r\nVeramente, ne forse tu t\u2019arretri\r\nmovendo l\u2019ali tue, credendo oltrarti,\r\norando grazia conven che s\u2019impetri\r\n\r\ngrazia da quella che puote aiutarti;\r\ne tu mi seguirai con l\u2019affezione,\r\ns\u00EC che dal dicer mio lo cor non parti\u00BB.\r\n\r\nE cominci\u00F2 questa santa orazione:\r\n\r\n\r\n\r\n\r\nParadiso\r\nCanto XXXIII\r\n\r\n\r\n\u00ABVergine Madre, figlia del tuo figlio,\r\numile e alta pi\u00F9 che creatura,\r\ntermine fisso d\u2019etterno consiglio,\r\n\r\ntu se\u2019 colei che l\u2019umana natura\r\nnobilitasti s\u00EC, che \u2019l suo fattore\r\nnon disdegn\u00F2 di farsi sua fattura.\r\n\r\nNel ventre tuo si raccese l\u2019amore,\r\nper lo cui caldo ne l\u2019etterna pace\r\ncos\u00EC \u00E8 germinato questo fiore.\r\n\r\nQui se\u2019 a noi merid\u00EFana face\r\ndi caritate, e giuso, intra \u2019 mortali,\r\nse\u2019 di speranza fontana vivace.\r\n\r\nDonna, se\u2019 tanto grande e tanto vali,\r\nche qual vuol grazia e a te non ricorre,\r\nsua dis\u00EFanza vuol volar sanz\u2019 ali.\r\n\r\nLa tua benignit\u00E0 non pur soccorre\r\na chi domanda, ma molte f\u00EFate\r\nliberamente al dimandar precorre.\r\n\r\nIn te misericordia, in te pietate,\r\nin te magnificenza, in te s\u2019aduna\r\nquantunque in creatura \u00E8 di bontate.\r\n\r\nOr questi, che da l\u2019infima lacuna\r\nde l\u2019universo infin qui ha vedute\r\nle vite spiritali ad una ad una,\r\n\r\nsupplica a te, per grazia, di virtute\r\ntanto, che possa con li occhi levarsi\r\npi\u00F9 alto verso l\u2019ultima salute.\r\n\r\nE io, che mai per mio veder non arsi\r\npi\u00F9 ch\u2019i\u2019 fo per lo suo, tutti miei prieghi\r\nti porgo, e priego che non sieno scarsi,\r\n\r\nperch\u00E9 tu ogne nube li disleghi\r\ndi sua mortalit\u00E0 co\u2019 prieghi tuoi,\r\ns\u00EC che \u2019l sommo piacer li si dispieghi.\r\n\r\nAncor ti priego, regina, che puoi\r\nci\u00F2 che tu vuoli, che conservi sani,\r\ndopo tanto veder, li affetti suoi.\r\n\r\nVinca tua guardia i movimenti umani:\r\nvedi Beatrice con quanti beati\r\nper li miei prieghi ti chiudon le mani!\u00BB.\r\n\r\nLi occhi da Dio diletti e venerati,\r\nfissi ne l\u2019orator, ne dimostraro\r\nquanto i devoti prieghi le son grati;\r\n\r\nindi a l\u2019etterno lume s\u2019addrizzaro,\r\nnel qual non si dee creder che s\u2019invii\r\nper creatura l\u2019occhio tanto chiaro.\r\n\r\nE io ch\u2019al fine di tutt\u2019 i disii\r\nappropinquava, s\u00EC com\u2019 io dovea,\r\nl\u2019ardor del desiderio in me finii.\r\n\r\nBernardo m\u2019accennava, e sorridea,\r\nperch\u2019 io guardassi suso; ma io era\r\ngi\u00E0 per me stesso tal qual ei volea:\r\n\r\nch\u00E9 la mia vista, venendo sincera,\r\ne pi\u00F9 e pi\u00F9 intrava per lo raggio\r\nde l\u2019alta luce che da s\u00E9 \u00E8 vera.\r\n\r\nDa quinci innanzi il mio veder fu maggio\r\nche \u2019l parlar mostra, ch\u2019a tal vista cede,\r\ne cede la memoria a tanto oltraggio.\r\n\r\nQual \u00E8 col\u00FCi che sognando vede,\r\nche dopo \u2019l sogno la passione impressa\r\nrimane, e l\u2019altro a la mente non riede,\r\n\r\ncotal son io, ch\u00E9 quasi tutta cessa\r\nmia vis\u00EFone, e ancor mi distilla\r\nnel core il dolce che nacque da essa.\r\n\r\nCos\u00EC la neve al sol si disigilla;\r\ncos\u00EC al vento ne le foglie levi\r\nsi perdea la sentenza di Sibilla.\r\n\r\nO somma luce che tanto ti levi\r\nda\u2019 concetti mortali, a la mia mente\r\nripresta un poco di quel che parevi,\r\n\r\ne fa la lingua mia tanto possente,\r\nch\u2019una favilla sol de la tua gloria\r\npossa lasciare a la futura gente;\r\n\r\nch\u00E9, per tornare alquanto a mia memoria\r\ne per sonare un poco in questi versi,\r\npi\u00F9 si conceper\u00E0 di tua vittoria.\r\n\r\nIo credo, per l\u2019acume ch\u2019io soffersi\r\ndel vivo raggio, ch\u2019i\u2019 sarei smarrito,\r\nse li occhi miei da lui fossero aversi.\r\n\r\nE\u2019 mi ricorda ch\u2019io fui pi\u00F9 ardito\r\nper questo a sostener, tanto ch\u2019i\u2019 giunsi\r\nl\u2019aspetto mio col valore infinito.\r\n\r\nOh abbondante grazia ond\u2019 io presunsi\r\nficcar lo viso per la luce etterna,\r\ntanto che la veduta vi consunsi!\r\n\r\nNel suo profondo vidi che s\u2019interna,\r\nlegato con amore in un volume,\r\nci\u00F2 che per l\u2019universo si squaderna:\r\n\r\nsustanze e accidenti e lor costume\r\nquasi conflati insieme, per tal modo\r\nche ci\u00F2 ch\u2019i\u2019 dico \u00E8 un semplice lume.\r\n\r\nLa forma universal di questo nodo\r\ncredo ch\u2019i\u2019 vidi, perch\u00E9 pi\u00F9 di largo,\r\ndicendo questo, mi sento ch\u2019i\u2019 godo.\r\n\r\nUn punto solo m\u2019\u00E8 maggior letargo\r\nche venticinque secoli a la \u2019mpresa\r\nche f\u00E9 Nettuno ammirar l\u2019ombra d\u2019Argo.\r\n\r\nCos\u00EC la mente mia, tutta sospesa,\r\nmirava fissa, immobile e attenta,\r\ne sempre di mirar faceasi accesa.\r\n\r\nA quella luce cotal si diventa,\r\nche volgersi da lei per altro aspetto\r\n\u00E8 impossibil che mai si consenta;\r\n\r\nper\u00F2 che \u2019l ben, ch\u2019\u00E8 del volere obietto,\r\ntutto s\u2019accoglie in lei, e fuor di quella\r\n\u00E8 defettivo ci\u00F2 ch\u2019\u00E8 l\u00EC perfetto.\r\n\r\nOmai sar\u00E0 pi\u00F9 corta mia favella,\r\npur a quel ch\u2019io ricordo, che d\u2019un fante\r\nche bagni ancor la lingua a la mammella.\r\n\r\nNon perch\u00E9 pi\u00F9 ch\u2019un semplice sembiante\r\nfosse nel vivo lume ch\u2019io mirava,\r\nche tal \u00E8 sempre qual s\u2019era davante;\r\n\r\nma per la vista che s\u2019avvalorava\r\nin me guardando, una sola parvenza,\r\nmutandom\u2019 io, a me si travagliava.\r\n\r\nNe la profonda e chiara sussistenza\r\nde l\u2019alto lume parvermi tre giri\r\ndi tre colori e d\u2019una contenenza;\r\n\r\ne l\u2019un da l\u2019altro come iri da iri\r\nparea reflesso, e \u2019l terzo parea foco\r\nche quinci e quindi igualmente si spiri.\r\n\r\nOh quanto \u00E8 corto il dire e come fioco\r\nal mio concetto! e questo, a quel ch\u2019i\u2019 vidi,\r\n\u00E8 tanto, che non basta a dicer \u2018poco\u2019.\r\n\r\nO luce etterna che sola in te sidi,\r\nsola t\u2019intendi, e da te intelletta\r\ne intendente te ami e arridi!\r\n\r\nQuella circulazion che s\u00EC concetta\r\npareva in te come lume reflesso,\r\nda li occhi miei alquanto circunspetta,\r\n\r\ndentro da s\u00E9, del suo colore stesso,\r\nmi parve pinta de la nostra effige:\r\nper che \u2019l mio viso in lei tutto era messo.\r\n\r\nQual \u00E8 \u2019l geom\u00E8tra che tutto s\u2019affige\r\nper misurar lo cerchio, e non ritrova,\r\npensando, quel principio ond\u2019 elli indige,\r\n\r\ntal era io a quella vista nova:\r\nveder voleva come si convenne\r\nl\u2019imago al cerchio e come vi s\u2019indova;\r\n\r\nma non eran da ci\u00F2 le proprie penne:\r\nse non che la mia mente fu percossa\r\nda un fulgore in che sua voglia venne.\r\n\r\nA l\u2019alta fantasia qui manc\u00F2 possa;\r\nma gi\u00E0 volgeva il mio disio e \u2019l velle,\r\ns\u00EC come rota ch\u2019igualmente \u00E8 mossa,\r\n\r\nl\u2019amor che move il sole e l\u2019altre stelle.\r\n\r\n\r\n\r\n\r\n\r\n\r\n*** END OF THE PROJECT GUTENBERG EBOOK DIVINA COMMEDIA DI DANTE: PARADISO ***\r\n\r\n\r\n    \r\n\r\nUpdated editions will replace the previous one\u2014the old editions will\r\nbe renamed.\r\n\r\nCreating the works from print editions not protected by U.S. copyright\r\nlaw means that no one owns a United States copyright in these works,\r\nso the Foundation (and you!) can copy and distribute it in the United\r\nStates without permission and without paying copyright\r\nroyalties. Special rules, set forth in the General Terms of Use part\r\nof this license, apply to copying and distributing Project\r\nGutenberg\u2122 electronic works to protect the PROJECT GUTENBERG\u2122\r\nconcept and trademark. Project Gutenberg is a registered trademark,\r\nand may not be used if you charge for an eBook, except by following\r\nthe terms of the trademark license, including paying royalties for use\r\nof the Project Gutenberg trademark. If you do not charge anything for\r\ncopies of this eBook, complying with the trademark license is very\r\neasy. You may use this eBook for nearly any purpose such as creation\r\nof derivative works, reports, performances and research. Project\r\nGutenberg eBooks may be modified and printed and given away\u2014you may\r\ndo practically ANYTHING in the United States with eBooks not protected\r\nby U.S. copyright law. Redistribution is subject to the trademark\r\nlicense, especially commercial redistribution.\r\n\r\n\r\nSTART: FULL LICENSE\r\n\r\nTHE FULL PROJECT GUTENBERG LICENSE\r\n\r\nPLEASE READ THIS BEFORE YOU DISTRIBUTE OR USE THIS WORK\r\n\r\nTo protect the Project Gutenberg\u2122 mission of promoting the free\r\ndistribution of electronic works, by using or distributing this work\r\n(or any other work associated in any way with the phrase \u201CProject\r\nGutenberg\u201D), you agree to comply with all the terms of the Full\r\nProject Gutenberg\u2122 License available with this file or online at\r\nwww.gutenberg.org\/license.\r\n\r\nSection 1. General Terms of Use and Redistributing Project Gutenberg\u2122\r\nelectronic works\r\n\r\n1.A. By reading or using any part of this Project Gutenberg\u2122\r\nelectronic work, you indicate that you have read, understand, agree to\r\nand accept all the terms of this license and intellectual property\r\n(trademark\/copyright) agreement. If you do not agree to abide by all\r\nthe terms of this agreement, you must cease using and return or\r\ndestroy all copies of Project Gutenberg\u2122 electronic works in your\r\npossession. If you paid a fee for obtaining a copy of or access to a\r\nProject Gutenberg\u2122 electronic work and you do not agree to be bound\r\nby the terms of this agreement, you may obtain a refund from the person\r\nor entity to whom you paid the fee as set forth in paragraph 1.E.8.\r\n\r\n1.B. \u201CProject Gutenberg\u201D is a registered trademark. It may only be\r\nused on or associated in any way with an electronic work by people who\r\nagree to be bound by the terms of this agreement. There are a few\r\nthings that you can do with most Project Gutenberg\u2122 electronic works\r\neven without complying with the full terms of this agreement. See\r\nparagraph 1.C below. There are a lot of things you can do with Project\r\nGutenberg\u2122 electronic works if you follow the terms of this\r\nagreement and help preserve free future access to Project Gutenberg\u2122\r\nelectronic works. See paragraph 1.E below.\r\n\r\n1.C. The Project Gutenberg Literary Archive Foundation (\u201Cthe\r\nFoundation\u201D or PGLAF), owns a compilation copyright in the collection\r\nof Project Gutenberg\u2122 electronic works. Nearly all the individual\r\nworks in the collection are in the public domain in the United\r\nStates. If an individual work is unprotected by copyright law in the\r\nUnited States and you are located in the United States, we do not\r\nclaim a right to prevent you from copying, distributing, performing,\r\ndisplaying or creating derivative works based on the work as long as\r\nall references to Project Gutenberg are removed. Of course, we hope\r\nthat you will support the Project Gutenberg\u2122 mission of promoting\r\nfree access to electronic works by freely sharing Project Gutenberg\u2122\r\nworks in compliance with the terms of this agreement for keeping the\r\nProject Gutenberg\u2122 name associated with the work. You can easily\r\ncomply with the terms of this agreement by keeping this work in the\r\nsame format with its attached full Project Gutenberg\u2122 License when\r\nyou share it without charge with others.\r\n\r\n1.D. The copyright laws of the place where you are located also govern\r\nwhat you can do with this work. Copyright laws in most countries are\r\nin a constant state of change. If you are outside the United States,\r\ncheck the laws of your country in addition to the terms of this\r\nagreement before downloading, copying, displaying, performing,\r\ndistributing or creating derivative works based on this work or any\r\nother Project Gutenberg\u2122 work. The Foundation makes no\r\nrepresentations concerning the copyright status of any work in any\r\ncountry other than the United States.\r\n\r\n1.E. Unless you have removed all references to Project Gutenberg:\r\n\r\n1.E.1. The following sentence, with active links to, or other\r\nimmediate access to, the full Project Gutenberg\u2122 License must appear\r\nprominently whenever any copy of a Project Gutenberg\u2122 work (any work\r\non which the phrase \u201CProject Gutenberg\u201D appears, or with which the\r\nphrase \u201CProject Gutenberg\u201D is associated) is accessed, displayed,\r\nperformed, viewed, copied or distributed:\r\n\r\n    This eBook is for the use of anyone anywhere in the United States and most\r\n    other parts of the world at no cost and with almost no restrictions\r\n    whatsoever. You may copy it, give it away or re-use it under the terms\r\n    of the Project Gutenberg License included with this eBook or online\r\n    at www.gutenberg.org. If you\r\n    are not located in the United States, you will have to check the laws\r\n    of the country where you are located before using this eBook.\r\n  \r\n1.E.2. If an individual Project Gutenberg\u2122 electronic work is\r\nderived from texts not protected by U.S. copyright law (does not\r\ncontain a notice indicating that it is posted with permission of the\r\ncopyright holder), the work can be copied and distributed to anyone in\r\nthe United States without paying any fees or charges. If you are\r\nredistributing or providing access to a work with the phrase \u201CProject\r\nGutenberg\u201D associated with or appearing on the work, you must comply\r\neither with the requirements of paragraphs 1.E.1 through 1.E.7 or\r\nobtain permission for the use of the work and the Project Gutenberg\u2122\r\ntrademark as set forth in paragraphs 1.E.8 or 1.E.9.\r\n\r\n1.E.3. If an individual Project Gutenberg\u2122 electronic work is posted\r\nwith the permission of the copyright holder, your use and distribution\r\nmust comply with both paragraphs 1.E.1 through 1.E.7 and any\r\nadditional terms imposed by the copyright holder. Additional terms\r\nwill be linked to the Project Gutenberg\u2122 License for all works\r\nposted with the permission of the copyright holder found at the\r\nbeginning of this work.\r\n\r\n1.E.4. Do not unlink or detach or remove the full Project Gutenberg\u2122\r\nLicense terms from this work, or any files containing a part of this\r\nwork or any other work associated with Project Gutenberg\u2122.\r\n\r\n1.E.5. Do not copy, display, perform, distribute or redistribute this\r\nelectronic work, or any part of this electronic work, without\r\nprominently displaying the sentence set forth in paragraph 1.E.1 with\r\nactive links or immediate access to the full terms of the Project\r\nGutenberg\u2122 License.\r\n\r\n1.E.6. You may convert to and distribute this work in any binary,\r\ncompressed, marked up, nonproprietary or proprietary form, including\r\nany word processing or hypertext form. However, if you provide access\r\nto or distribute copies of a Project Gutenberg\u2122 work in a format\r\nother than \u201CPlain Vanilla ASCII\u201D or other format used in the official\r\nversion posted on the official Project Gutenberg\u2122 website\r\n(www.gutenberg.org), you must, at no additional cost, fee or expense\r\nto the user, provide a copy, a means of exporting a copy, or a means\r\nof obtaining a copy upon request, of the work in its original \u201CPlain\r\nVanilla ASCII\u201D or other form. Any alternate format must include the\r\nfull Project Gutenberg\u2122 License as specified in paragraph 1.E.1.\r\n\r\n1.E.7. Do not charge a fee for access to, viewing, displaying,\r\nperforming, copying or distributing any Project Gutenberg\u2122 works\r\nunless you comply with paragraph 1.E.8 or 1.E.9.\r\n\r\n1.E.8. You may charge a reasonable fee for copies of or providing\r\naccess to or distributing Project Gutenberg\u2122 electronic works\r\nprovided that:\r\n\r\n    \u2022 You pay a royalty fee of 20% of the gross profits you derive from\r\n        the use of Project Gutenberg\u2122 works calculated using the method\r\n        you already use to calculate your applicable taxes. The fee is owed\r\n        to the owner of the Project Gutenberg\u2122 trademark, but he has\r\n        agreed to donate royalties under this paragraph to the Project\r\n        Gutenberg Literary Archive Foundation. Royalty payments must be paid\r\n        within 60 days following each date on which you prepare (or are\r\n        legally required to prepare) your periodic tax returns. Royalty\r\n        payments should be clearly marked as such and sent to the Project\r\n        Gutenberg Literary Archive Foundation at the address specified in\r\n        Section 4, \u201CInformation about donations to the Project Gutenberg\r\n        Literary Archive Foundation.\u201D\r\n    \r\n    \u2022 You provide a full refund of any money paid by a user who notifies\r\n        you in writing (or by e-mail) within 30 days of receipt that s\/he\r\n        does not agree to the terms of the full Project Gutenberg\u2122\r\n        License. You must require such a user to return or destroy all\r\n        copies of the works possessed in a physical medium and discontinue\r\n        all use of and all access to other copies of Project Gutenberg\u2122\r\n        works.\r\n    \r\n    \u2022 You provide, in accordance with paragraph 1.F.3, a full refund of\r\n        any money paid for a work or a replacement copy, if a defect in the\r\n        electronic work is discovered and reported to you within 90 days of\r\n        receipt of the work.\r\n    \r\n    \u2022 You comply with all other terms of this agreement for free\r\n        distribution of Project Gutenberg\u2122 works.\r\n    \r\n\r\n1.E.9. If you wish to charge a fee or distribute a Project\r\nGutenberg\u2122 electronic work or group of works on different terms than\r\nare set forth in this agreement, you must obtain permission in writing\r\nfrom the Project Gutenberg Literary Archive Foundation, the manager of\r\nthe Project Gutenberg\u2122 trademark. Contact the Foundation as set\r\nforth in Section 3 below.\r\n\r\n1.F.\r\n\r\n1.F.1. Project Gutenberg volunteers and employees expend considerable\r\neffort to identify, do copyright research on, transcribe and proofread\r\nworks not protected by U.S. copyright law in creating the Project\r\nGutenberg\u2122 collection. Despite these efforts, Project Gutenberg\u2122\r\nelectronic works, and the medium on which they may be stored, may\r\ncontain \u201CDefects,\u201D such as, but not limited to, incomplete, inaccurate\r\nor corrupt data, transcription errors, a copyright or other\r\nintellectual property infringement, a defective or damaged disk or\r\nother medium, a computer virus, or computer codes that damage or\r\ncannot be read by your equipment.\r\n\r\n1.F.2. LIMITED WARRANTY, DISCLAIMER OF DAMAGES - Except for the \u201CRight\r\nof Replacement or Refund\u201D described in paragraph 1.F.3, the Project\r\nGutenberg Literary Archive Foundation, the owner of the Project\r\nGutenberg\u2122 trademark, and any other party distributing a Project\r\nGutenberg\u2122 electronic work under this agreement, disclaim all\r\nliability to you for damages, costs and expenses, including legal\r\nfees. YOU AGREE THAT YOU HAVE NO REMEDIES FOR NEGLIGENCE, STRICT\r\nLIABILITY, BREACH OF WARRANTY OR BREACH OF CONTRACT EXCEPT THOSE\r\nPROVIDED IN PARAGRAPH 1.F.3. YOU AGREE THAT THE FOUNDATION, THE\r\nTRADEMARK OWNER, AND ANY DISTRIBUTOR UNDER THIS AGREEMENT WILL NOT BE\r\nLIABLE TO YOU FOR ACTUAL, DIRECT, INDIRECT, CONSEQUENTIAL, PUNITIVE OR\r\nINCIDENTAL DAMAGES EVEN IF YOU GIVE NOTICE OF THE POSSIBILITY OF SUCH\r\nDAMAGE.\r\n\r\n1.F.3. LIMITED RIGHT OF REPLACEMENT OR REFUND - If you discover a\r\ndefect in this electronic work within 90 days of receiving it, you can\r\nreceive a refund of the money (if any) you paid for it by sending a\r\nwritten explanation to the person you received the work from. If you\r\nreceived the work on a physical medium, you must return the medium\r\nwith your written explanation. The person or entity that provided you\r\nwith the defective work may elect to provide a replacement copy in\r\nlieu of a refund. If you received the work electronically, the person\r\nor entity providing it to you may choose to give you a second\r\nopportunity to receive the work electronically in lieu of a refund. If\r\nthe second copy is also defective, you may demand a refund in writing\r\nwithout further opportunities to fix the problem.\r\n\r\n1.F.4. Except for the limited right of replacement or refund set forth\r\nin paragraph 1.F.3, this work is provided to you \u2018AS-IS\u2019, WITH NO\r\nOTHER WARRANTIES OF ANY KIND, EXPRESS OR IMPLIED, INCLUDING BUT NOT\r\nLIMITED TO WARRANTIES OF MERCHANTABILITY OR FITNESS FOR ANY PURPOSE.\r\n\r\n1.F.5. Some states do not allow disclaimers of certain implied\r\nwarranties or the exclusion or limitation of certain types of\r\ndamages. If any disclaimer or limitation set forth in this agreement\r\nviolates the law of the state applicable to this agreement, the\r\nagreement shall be interpreted to make the maximum disclaimer or\r\nlimitation permitted by the applicable state law. The invalidity or\r\nunenforceability of any provision of this agreement shall not void the\r\nremaining provisions.\r\n\r\n1.F.6. INDEMNITY - You agree to indemnify and hold the Foundation, the\r\ntrademark owner, any agent or employee of the Foundation, anyone\r\nproviding copies of Project Gutenberg\u2122 electronic works in\r\naccordance with this agreement, and any volunteers associated with the\r\nproduction, promotion and distribution of Project Gutenberg\u2122\r\nelectronic works, harmless from all liability, costs and expenses,\r\nincluding legal fees, that arise directly or indirectly from any of\r\nthe following which you do or cause to occur: (a) distribution of this\r\nor any Project Gutenberg\u2122 work, (b) alteration, modification, or\r\nadditions or deletions to any Project Gutenberg\u2122 work, and (c) any\r\nDefect you cause.\r\n\r\nSection 2. Information about the Mission of Project Gutenberg\u2122\r\n\r\nProject Gutenberg\u2122 is synonymous with the free distribution of\r\nelectronic works in formats readable by the widest variety of\r\ncomputers including obsolete, old, middle-aged and new computers. It\r\nexists because of the efforts of hundreds of volunteers and donations\r\nfrom people in all walks of life.\r\n\r\nVolunteers and financial support to provide volunteers with the\r\nassistance they need are critical to reaching Project Gutenberg\u2122\u2019s\r\ngoals and ensuring that the Project Gutenberg\u2122 collection will\r\nremain freely available for generations to come. In 2001, the Project\r\nGutenberg Literary Archive Foundation was created to provide a secure\r\nand permanent future for Project Gutenberg\u2122 and future\r\ngenerations. To learn more about the Project Gutenberg Literary\r\nArchive Foundation and how your efforts and donations can help, see\r\nSections 3 and 4 and the Foundation information page at www.gutenberg.org.\r\n\r\nSection 3. Information about the Project Gutenberg Literary Archive Foundation\r\n\r\nThe Project Gutenberg Literary Archive Foundation is a non-profit\r\n501(c)(3) educational corporation organized under the laws of the\r\nstate of Mississippi and granted tax exempt status by the Internal\r\nRevenue Service. The Foundation\u2019s EIN or federal tax identification\r\nnumber is 64-6221541. Contributions to the Project Gutenberg Literary\r\nArchive Foundation are tax deductible to the full extent permitted by\r\nU.S. federal laws and your state\u2019s laws.\r\n\r\nThe Foundation\u2019s business office is located at 809 North 1500 West,\r\nSalt Lake City, UT 84116, (801) 596-1887. Email contact links and up\r\nto date contact information can be found at the Foundation\u2019s website\r\nand official page at www.gutenberg.org\/contact\r\n\r\nSection 4. Information about Donations to the Project Gutenberg\r\nLiterary Archive Foundation\r\n\r\nProject Gutenberg\u2122 depends upon and cannot survive without widespread\r\npublic support and donations to carry out its mission of\r\nincreasing the number of public domain and licensed works that can be\r\nfreely distributed in machine-readable form accessible by the widest\r\narray of equipment including outdated equipment. Many small donations\r\n($1 to $5,000) are particularly important to maintaining tax exempt\r\nstatus with the IRS.\r\n\r\nThe Foundation is committed to complying with the laws regulating\r\ncharities and charitable donations in all 50 states of the United\r\nStates. Compliance requirements are not uniform and it takes a\r\nconsiderable effort, much paperwork and many fees to meet and keep up\r\nwith these requirements. We do not solicit donations in locations\r\nwhere we have not received written confirmation of compliance. To SEND\r\nDONATIONS or determine the status of compliance for any particular state\r\nvisit www.gutenberg.org\/donate.\r\n\r\nWhile we cannot and do not solicit contributions from states where we\r\nhave not met the solicitation requirements, we know of no prohibition\r\nagainst accepting unsolicited donations from donors in such states who\r\napproach us with offers to donate.\r\n\r\nInternational donations are gratefully accepted, but we cannot make\r\nany statements concerning tax treatment of donations received from\r\noutside the United States. U.S. laws alone swamp our small staff.\r\n\r\nPlease check the Project Gutenberg web pages for current donation\r\nmethods and addresses. Donations are accepted in a number of other\r\nways including checks, online payments and credit card donations. To\r\ndonate, please visit: www.gutenberg.org\/donate.\r\n\r\nSection 5. General Information About Project Gutenberg\u2122 electronic works\r\n\r\nProfessor Michael S. Hart was the originator of the Project\r\nGutenberg\u2122 concept of a library of electronic works that could be\r\nfreely shared with anyone. For forty years, he produced and\r\ndistributed Project Gutenberg\u2122 eBooks with only a loose network of\r\nvolunteer support.\r\n\r\nProject Gutenberg\u2122 eBooks are often created from several printed\r\neditions, all of which are confirmed as not protected by copyright in\r\nthe U.S. unless a copyright notice is included. Thus, we do not\r\nnecessarily keep eBooks in compliance with any particular paper\r\nedition.\r\n\r\nMost people start at our website which has the main PG search\r\nfacility: www.gutenberg.org.\r\n\r\nThis website includes information about Project Gutenberg\u2122,\r\nincluding how to make donations to the Project Gutenberg Literary\r\nArchive Foundation, how to help produce our new eBooks, and how to\r\nsubscribe to our email newsletter to hear about new eBooks.\r\n\r\n\r\n
"}


